W innych partiach wynik holenderskich wyborów wywołał zaniepokojenie. Liderka socjaldemokratycznej SPD w wyborach europejskich, Katarina Barley, napisała na X, że w Europie „robi się coraz ciemniej”. W niemieckiej chadecji CDU/CSU w odniesieniu do wyborów w Holandii pojawiły się apele o zmianę kursu w polityce migracyjnej. Przewodniczący bawarskiej CSU Markus Soeder domaga się wprowadzenia „górnej granicy dla integracji” i „wyraźnych sygnałów stop”. Ekspert ds. polityki zagranicznej CDU Norbert Roettgen wskazał na potrzebę znalezienia rozwiązań w polityce migracyjnej. Z kolei polityk partii Zielonych i eurodeputowany Anton Hofreiter mówił o „jasnym przesłaniu” dla lidera CDU Friedricha Merza, że uleganie „prawicowym populistom i prawicowym ekstremistom” tylko ich wzmacnia. Podczas holenderskiej kampanii wyborczej Wilders starał się prezentować bardziej umiarkowany wizerunek. W swoim programie wyborczym PVV oskarża jednak osoby ubiegające się o azyl o „zabawianie się” za darmo, podczas gdy holenderskie rodziny muszą oszczędzać na jedzeniu. PVV chce również zakazać islamskich szkół, Koranu i meczetów, a także wprowadzić zakaz noszenia chust w budynkach rządowych. Partia chce ponadto przeprowadzenia referendum w sprawie wyjścia Holandii z Unii Europejskiej. „Dla muzułmanów nastaje ciężki czas” – powiedział holenderskiej agencji prasowej ANP Mushin Koektas, przewodniczący holenderskiego związku muzułmanów. W czwartek wieczorem (23.11.2023) w centrum Amsterdamiu ponad tysiąc osób protestowało przeciwko zwycięstwu PVV Geerta Wildersa. Podobna demonstracja miała miejsce w Utrechcie, a do mniejszych protestów doszło w innych miastach kraju. Nowe wybory do holenderskiego parlamentu stały się konieczne po tym, jak na początku lipca niespodziewanie rozpadła się koalicja wieloletniego szefa rządu Marka Ruttego. Powodem rozpadu była polityka migracyjna. W wyborach 22 listopada wygrała skrajnie prawicowa PVV. Do 150-osobowej Izby Reprezentantów wprowadzi ona 37 przedstawicieli. Na drugim miejscu znalazła się lewicowa koalicja Partia Pracy i Zieloni (GL/PvdA) z Fransem Timmermansem, która zyskała 25 mandatów. Trzecią siłą w parlamencie będzie centroprawicowa Partia Ludowa na rzecz Wolności i Demokracji (VVD), którą do niedawna kierował premier Rutte. Wywalczyła ona 24 miejsca. Powołana do życia w sierpniu 2023 roku i niemal do ostatnich dni stawiana w roli faworyta Nowa Umowa Społeczna (NCS) Pietera Omtzigta zajęła ostatecznie czwarte miejsce i wyśle do Hagi 20 posłów. Centrowym i socjalliberalnym Demokratom 66 (D66) przypadło dziewięć miejsc, natomiast Ruchowi Rolnik-Obywatel (RBB) – siedem. Łącznie do parlamentu dostało się 16 podmiotów, ale ze względu na brak zwycięzcy z samodzielną większością tworzenie nowego rządu będzie trudne.