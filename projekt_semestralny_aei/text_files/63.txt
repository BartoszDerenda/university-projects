Na początek warto wyjaśnić, co tak naprawdę znaczy słowo „ego” – nie wszyscy zdają sobie sprawę, iż wywodzi się ono z łaciny i oznacza „ja”. Można więc stwierdzić, że osoba z wysokim ego stawia na pierwszym miejscu siebie, uważając się za kogoś nad wyraz ważnego. Cechą charakterystyczną osób z wysokim ego jest duża pewność siebie oraz swoich racji. Są to ludzie ambitni, dążący z uporem do celu. Niemniej jednak nawet duża pewność siebie nie jest jeszcze postrzegana negatywnie, o ile łączy się z szacunkiem dla innych. Tymczasem osoby egocentryczne często nie liczą się z innymi ludźmi, są przewrażliwione na swoim punkcie, dążą do celu, nie licząc się z konsekwencjami czy ewentualnymi kosztami (nie tylko w ujęciu finansowym). Osoby z wysokim ego to najczęściej indywidualiści, którzy maskują słabsze strony oraz uparcie bronią swojego zdania. Jednocześnie panicznie boją się porażki, przez co starają się ukrywać wszelkie błędy czy niedociągnięcia. Psychologia podaje różne typy osobowości, a wśród nich znaleźć można również takie, które pasują do osób z wysokim ego. Chcąc się przekonać, czy mamy egocentryczne podejście do życia, możemy wykonać test osobowości – polega on na udzieleniu odpowiedzi na kilka prostych pytań, natomiast sam test bez problemu można znaleźć w sieci. Warto jednak pamiętać, że ostateczną „diagnozę” stawia psycholog, który posiada odpowiednią wiedzę i doświadczenie. Egocentryzm to nie sposób na życie – niektórzy postrzegają go jako zaburzenia osobowości, znacząco utrudniające funkcjonowanie w społeczeństwie. Rzeczywiście, za wysokie ego powoduje, że trudno znaleźć przyjaciół, a także odnaleźć się w życiu zawodowym. Z drugiej strony, w wielu sytuacjach potrzebna jest pewność siebie i umiejętność podejmowania decyzji w krótkim czasie. Egocentrycy mają również zdolność przekonywania innych do swoich racji, przez co dobrze odnajdują się w wielu zawodach. Showman, przedstawiciel handlowy, polityk, dziennikarz – w tych zawodach najlepiej odnajdują się właśnie osoby z wysokim ego. Często też zostają menedżerami, otwierają własne firmy lub próbują swoich sił w innowacyjnych, ryzykownych branżach. Za wysokie ego może stanowić przeszkodę w kontekście nawiązywania relacji społecznych, choć nie ulega wątpliwości, że w pewnych przypadkach pewność siebie towarzysząca egocentryzmowi bardzo się przydaje (szeroko rozumiane stanowiska kierownicze, twórczość artystyczna, kreatywność). Ten typ osobowości nie przychodzi jednak sam z siebie – niektórzy uważają, że można się go nauczyć lub go niejako nabyć – lecz w rzeczywistości trzeba mieć ku niemu odpowiednie predyspozycje. Czasami za wysokie ego pojawia się wskutek znacznego wzbogacenia albo wieloletniego działania w jakiejś branży – przykładowo, wielu polityków jest przekonanych o własnych słusznych racjach, natomiast dziennikarze muszą wykazywać się ponadprzeciętną pewnością siebie, aby pozyskać cenne informacje. Nadmierny egocentryzm bywa także przyczyną niepowodzeń w życiu osobistym i zawodowym. Osoby ze zbyt wysokim ego unikają mówienia o tym, co je boli i co stanowi dla nich problem. Przez to może dochodzić do nagromadzenia emocji, zwłaszcza tych negatywnych. Egocentrycy szukają więc pomocy u psychologa, nie mogąc nawiązać żadnych bliższych więzi z innymi. Nie jest bowiem tajemnicą, że osoby z za wysokim ego nie są zbyt lubiane, a wręcz przeciwnie – niektórzy celowo ich unikają. Z drugiej strony, taka cecha może być bardzo przydatna w dzisiejszym świecie, który wymaga od nas zdecydowanego podejścia, pewności siebie i uwypuklania tego, co pozytywne, nie pozostawiając zbyt wiele miejsca na porażki, niepowodzenia czy złość. 