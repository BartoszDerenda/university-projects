Świnka morska, inaczej kawia domowa, to gryzoń, który trafił do Europy z krajów Ameryki Łacińskiej już w XVI wieku. Inkowie składali kawię w ofierze bogom, w niektórych częściach świata zwierzątko wciąż bywa hodowane w celach kulinarnych, od XIX wieku wykorzystuje się je także do testów laboratoryjnych. Świnka morska w 1961 roku poleciała także w kosmos na pokładzie statku Korabl-Sputnik 4 (razem z innymi pasażerami – psem i kilkoma myszami – wylądowała bezpiecznie na Ziemi w kapsule powrotnej). W naszej części świata kawia jest jednak przede wszystkim pupilem domowym, towarzyszem zabaw dzieci i dorosłych.

 

Kawia ma delikatne futerko, jedno-, dwu- lub trójkolorowe, krótkie łapki i pyszczek. Świnki morskie są roślinożerne – karmi się je sianem, specjalistycznymi karmami bogatymi w witaminę C, warzywami (np. marchewką, pietruszką, brokułami papryką, warzywami liściastymi, liśćmi buraka i in.). Kawie lubią także jabłka czy pomarańcze, choć owoce nie powinny stanowić podstawy ich diety, a jedynie okazjonalny smakołyk. Zwierzętom nie wolno z kolei podawać trującej dla nich fasoli, a także wywołującej wzdęcia kapusty.

 

Świnki hoduje się w klatkach. Powinny znaleźć się w nich: poidełko na wodę (woda musi być codziennie wymieniana na świeżą), miski na pokarm, paśnik na siano, miejsce do spania (tunel, domek, norka itp.). Świnki morskie lubią zabawę, warto więc zaopatrzyć każdą klatkę w różne akcesoria.

 

Jak zacząć hodowlę? Przede wszystkim należy zapisać się do organizacji związkowej. Członkostwo w renomowanej organizacji to sygnał dla kupujących, że hodowla działa w pełni legalnie, dba się w niej o dobro zwierząt. Organizacja kontroluje wystawianie rodowodów przed hodowców, organizuje konkursy i popularyzuje wiedzę na temat kawii. Do związków zrzeszających hodowców świnek morskich należy Polski Klub Rasowych Świnek Morskich – CCP (Cavies Club of Poland).