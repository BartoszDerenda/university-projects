Opiekunowie świnek gładkowłosych, nie powinni mieć problemów z utrzymaniem czystości sierści świnek. Ot,czasem trzeba wyczesać futerko z sianka i po sprawie. Inaczej gdy postanowiliśmy zaopiekować się świnką długowłosą, której futro non stop rośnie. Najwygodniejszym i najbardziej higienicznym rozwiązaniem jest strzyżenie świnki. Jeżeli sami się boimy wykonać ten zabieg to niektóre lecznice weterynaryjne mają strzyżenie w ofercie (koszt ok. 35 zł).szczotka z naturalnego włosia dla zwierząt
Jeśli chcemy zachować długość włosów, wystarczy podciąć je tak, aby nie dotykały ziemi. Warto również zadbać o okolice pupy świnki - to miejsce, które ulega najczęstszym zabrudzeniom. Można delikatnie podciąć tam futerko, pamiętajmy jednak o ostrożności, najlepiej gdy jedna osoba trzyma świnkę, tak jak przy obcinaniu pazurków. Dla zachowania futra w  czystości należy zaopatrzyć się w  zestaw szczotek. Są różne rodzaje zgrzebeł do włosów: szczotki do wyczesywania sianka, drobin i masowania/głaskania świnki z naturalnego albo nylonowego włosia oraz grzebienie służące do wyczesywania pcheł i innych robaczków.różne rodzaje akcesoriów do pielęgnacji sierści Zdrowe świnki same dbają o czystość futerka. Jeśli nie ma wyraźnej potrzeby nie należy myć świnek (niezależnie od rasy, płci czy wieku). Zbyt częste kąpiele powodują zmiany na powierzchni skóry, które mogą być przyczyną łupieżu, przesuszania się skóry, obumierania cebulek. Naruszona struktura włosa i skóra wraz z obniżeniem odporności może być powodem pojawienia się grzybicy. W przypadku częstych zabrudzeń lub brzydkiego zapachu należy dokładnie obejrzeć i obserwować świnkę - może to być jeden z wielu symptomów choroby! Jeżeli zaistniała potrzeba umycia zwierzęcia, należy wykąpać świnkę w ciepłej wodzie z dodatkiem szamponu dla świnek morskich (obecnie na rynku jest kilka produktów przeznaczonych dla gryzoni, m.in. seria szamponów dr Seidla lub Zoolux). Pamiętajmy, że świnka to delikatne stworzonko. Kąpiel to dla niej dość duży stres. Woda nie może być ani za zimna, ani za gorąca – po prostu letnia. Świnki nie moczymy w całości, nie wrzucamy jej do miski pełnej wody, tylko delikatnie polewamy te miejsca, które wymagają wyczyszczenia (należy unikać wlewania wody do oczu, uszu i noska!). Po namydleniu trzeba zwierzaczka dokładnie wypłukać. Następnie zawinąć w ręcznik i dokładnie wytrzeć. Można wspomóc się suszarką do włosów, ustawioną na najniższy bieg i letnie powietrze. Bardzo ważne jest dokładne wysuszenie świnki przed odłożeniem do klatki, żeby nie narazić jej na przeziębienie. W okresie zimowym bezpieczniej jest zaniechać jakichkolwiek kąpieli, za wyjątkiem tych zaleconych przez lekarza weterynarii, jeśli świnka ma np. problemy skórne.