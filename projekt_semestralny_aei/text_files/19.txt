Jeśli chodzi o zabawki, to jak najbardziej świnkom morskim warto takowe zapewnić. Dobrze sprawdzą się tunele, rampy czy wspomniane już hamaczki. Z kolei karuzele czy kołowrotki nie są najlepszym pomysłem dla kręgosłupa tego zwierzęcia. Warto także pomyśleć o wybiegu, świnka powinna mieć możliwość eksploracji otoczenia i kontaktu z opiekunem. Możemy wygrodzić kawałek podłogi w mieszkaniu, a jeszcze lepiej byłoby w ciepłe dni urządzić wybieg na fragmencie trawnika czy łączki – z pewnością będzie to atrakcja dla świnek. Podczas wypuszczania zwierzęcia z klatki w domu uważajmy na kable! Świńskie ząbki z łatwością się do nich dobiorą co może być niebezpieczne. Nie stresujmy zwierzęcia także nachalną obecnością psa lub kota, zwłaszcza podczas wybiegu. Jak dbać o świnkę morską? Decydując się na hodowlę trzeba wiedzieć, jak odpowiednio o naszego podopiecznego zadbać. Jak zatem opiekować się świnką morską? Świnki mogą wymagać regularnego skracania pazurków. Należy to robić umiejętnie i delikatnie, aby nie sprawić zwierzęciu bólu. Jeśli nie chcemy się tego podjąć sami, możemy się zwrócić do weterynarza. Sierść świnki należy przeglądać pod kątem obecności pasożytów. Kąpiel jest dla świnki stresująca, więc ograniczmy ją do minimum. Sierść świnek morskich wymaga także czesania, zwłaszcza w przypadku ras z długim włosem. Warto do tego celu zaopatrzyć się w miękką szczotkę i uważać aby nie sprawić bólu zwierzęciu – zwróćmy na to uwagę zwłaszcza przy rozczesywaniu sierści kręconej. Czesanie powinno być przyjemnym rytuałem i czasem spędzonym wspólnie z opiekunem. Warto poświęcić na to czas i czesać świnkę delikatnie i nieśpiesznie, aby cieszyła się na każdą taką okazję.