Świnki powinny jeść trzy rodzaje pożywienia – siano (w tym suszone zioła), granulat i soczyste (czyli warzywa, owoce i zielenina - w tym wszelkie świeże rośliny) + świeża, czysta woda. Do sianka świnka powinna mieć ciągły dostęp. Granulat należy podawać około pół łyżki rano i pół wieczorem, czyli mniej więcej jedna łyżka na świnkę – młodej można dawać trochę więcej. Ziaren nie polecamy, ponieważ tuczą i od ostrych krawędzi mogą powodować ropnie w pyszczku (świnka to nie ziarnojad jak chomik, mysz czy szczur, świnki są trawożercami jak krowy czy konie). A granulat jest karmą, która ma w swoim składzie wszystkie potrzebne składniki i zwierzątko nic nie będzie sobie wybierało. W sezonie można podawać świeżą trawę i ziółka (tylko z miejsc niezanieczyszczonych przez koty i psy, odległych od miast, fabryk i dróg). Można też kupić suszone ziółka w sklepach zoologicznych (Pokrzywa, Krwawnik, Babka, Mniszek itd. firmy Zuzala, Herbal Pets, Herbal Farm). Świnki uwielbiają soczyste, czyli warzywa, owoce i zieleninę. Każda świnka ma swoje upodobania, ale większość dałaby się pokroić za natkę pietruszki, ogóreczka czy kilka listków cykorii (cykoria pochodzi z rodziny kapustnych, więc powoduje wzdęcia – ostrożnie z dawkowaniem!). Wszystkie warzywa i owoce należy dokładnie płukać (mogą być pryskane) i osuszać (mokre mogą powodować wzdęcia). Z warzyw najbardziej popularnymi jest marchewka, pietruszka, seler, buraczek, czerwona papryka, rzodkiewka, cukinia, pomidor, ogórek, biała rzodkiew, brokuł, kalafior, kalarepka itd. Z owoców: jabłko, gruszka, śliwka, banan, melon, brzoskwinia, arbuz, cytrusy (ostrożnie z ilością!) itd. Natomiast z zieleniny natka pietruszki, koperek, botwinka, liście brokułów, liście rzodkiewek, kiełki, świeża bazylia itd. Owoce mają fruktozę, która tuczy, a nadmiar zieleniny powoduje wzdęcia, więc podawanie warzyw jest bezpieczniejsze. Dlatego wszystko należy podawać rozsądnie. Kapustnych i strączkowych nie powinno się podawać - powodują wzdęcia. Winogrona są również wykluczone z powodów dużej ilości cukrów, które tuczą i małych pestek, które mogą spowodować zakrztuszenie. Sałata z własnego ogródka może być podawana, ale ta z supermarketu stanowi zagrożenie. Było kilka śmiertelnych przypadków od zatrucia się sałatą, która kumuluje azotany, w dużej dawce trujące dla świnek. Ząbki świnek rosną bez przerwy (przednie siekacze jak i tylne trzonowce), musi więc je ścierać, gryząc coś twardego, inaczej przerośnięte zęby mogą uniemożliwić jej jedzenie! Trzonowce prosiaczek powinien ścierać na sianie, ale żeby usprawnić ten proces można podawać gałązki z drzew liściastych (np. owocowych: jabłoń, grusza itd. lub np. lipa), korę wierzby czy brzozy. Ewentualnie suche pieczywo, ale ono bardzo tuczy i należy się go w nadmiarze wystrzegać. Sklepy zoologiczne polecają kostki wapienne czy sole dla świnek, ale nie są one zdrowe. Od wapna i soli świnka może nabawić się kamienicy nerkowej (są na to podatne). Kolby i dropsy też są bardziej dla opiekunów świnek niż dla samych świnek. Nie są zdrowe i do tego tuczą. Czasem w składzie posiadają takie produkty jak mleko czy jajka, których świnki nie powinny jeść! Od tego mogą dostać biegunki. Wodę świnka musi mieć zmienianą codziennie. Najlepiej źródlaną niegazowaną albo oligoceńską. Od mineralnej może dostać kamienicy nerkowej. Ewentualnie może być przegotowana ostudzona woda.