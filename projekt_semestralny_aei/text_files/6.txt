Łagodne i towarzyskie świnki morskie należą do jednych z najpopularniejszych małych ssaków utrzymywanych w domach. Opieka nad tymi sympatycznymi gryzoniami nie jest szczególnie skomplikowana. Aby jednak świnki morskie mogły cieszyć się doskonałym samopoczuciem, warto zatroszczyć się o zapewnienie im właściwych warunków. Jakich zabiegów potrzebują na co dzień kawie domowe? Jak prawidłowo opiekować się świnką morską? Dieta ma bardzo duży wpływ na zdrowie wszystkich domowych podopiecznych. Świnki morskie, jako typowi roślinożercy, potrzebują pokarmu bogatego we włókno, o ograniczonej zawartości cukrów prostych i tłuszczów. W menu kawii domowych muszą znaleźć się także produkty zasobne w witaminę C (np. owoce dzikiej róży lub czarnej porzeczki). Gryzonie nie są bowiem w stanie samodzielnie syntezować kwasu askorbinowego. Ważną rolę w żywieniu świnek morskich odgrywają ponadto twarde przekąski (np. gałązki drzew), ułatwiające ścieranie stale rosnących zębów. Zaleca się, aby menu gryzoni składało się w 75-80% z sianka, 5-10% z gotowej suchej karmy, 5-10% z warzyw oraz zieleniny. Zwierzakom można też od czasu do czasu podawać drobne smakołyki (np. ciasteczka, kolby, owoce) – ich udział w diecie nie powinien jednak przekraczać 5% Kawie krótkowłose nie potrzebują częstego wyczesywania. Wystarczy tylko raz w tygodniu dokładnie je wyszczotkować (np. szczotką włosianą, zgrzebłem), by poprawić ukrwienie skóry oraz usunąć zanieczyszczenia i martwe włosy z futerka. Długowłose gryzonie trzeba natomiast czesać nawet codziennie. Do dogłębnego rozczesania ich futra niezbędny jest grzebień. Bujną okrywę włosową kawii powinniśmy również czasami poddać zabiegom fryzjerskim (np. strzyżeniu). U bezwłosych gryzoni warto zatroszczyć się o dostateczne nawilżenie skóry. Kąpiele u świnek morskich nie są wskazane i należy wykonywać je jedynie okazjonalnie. Do umycia futerka powinniśmy wykorzystać specjalne szampony dla gryzoni. Podczas pielęgnacji świnek morskich nie można zapomnieć o higienie gruczołu tłuszczowego. Nadmiar gromadzącej się w jego pobliżu wydzieliny można usunąć przy pomocy oleju kokosowego lub oliwy z oliwek oraz szamponu. Opieka nad świnką morską obejmuje także codzienną obserwację ich wyglądu i zachowania. Minimum raz w tygodniu należy dokładnie sprawdzić stan uzębienia, jamy ustnej, uszu i oczu pupila. Warto również skontrolować wagę gryzonia. Nigdy nie można ponadto lekceważyć niepokojących objawów występujących u zwierzaka. Utrata masy ciała, brak apetytu, intensywne drapanie się, trudności w oddychaniu, obecność krwi w moczu, kichanie, apatia, wyciek wydzieliny z oczu bądź nosa – to tylko niektóre symptomy problemów zdrowotnych u gryzoni. W przypadku ich wystąpienia należy jak najszybciej udać się ze świnką morską do weterynarza.