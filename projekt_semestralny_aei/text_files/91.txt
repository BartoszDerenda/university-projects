Kania to jeden z najpopularniejszych polskich grzybów, który cieszy się w naszym kraju niesłabnącym zainteresowaniem. Nic w tym zresztą dziwnego – atutami kani są właściwości odżywcze i wspaniały smak. Niestety, wadą tego grzyba jest pewne podobieństwo do trującego muchomora. Jak się nie pomylić i móc bezpiecznie zajadać się kanią? Czubajka kania (Macrolepiota procera (Scop.) Singer) to gatunek grzybów pospolicie rosnących w polskich lasach, który należy do rodziny pieczarkowatych (Agaricaceae). Kania bywa często nazywana parasolnikiem, sową, stroszką strzelistą, czubajką wyniosłą, a także deszczochronem. Ten niezwykle popularny w Polsce gatunek grzyba jadalnego może wywierać prozdrowotny wpływ na organizm człowieka ze względu na zawartość wielu różnych substancji bioaktywnych o szerokim spektrum aktywności biologicznej. Czy kania jest jadalna? Kania jest gatunkiem grzybów jadalnych, który jest dobrze znany wszystkim miłośnikom grzybobrania w Polsce. Jadalny kapelusz kani, który najczęściej osiąga od 20 cm do nawet 30 cm średnicy, ma jasnobrązowe zabarwienie, biały i delikatny miąższ oraz orzechowy smak i zapach. Pod kapeluszem znajduje się hymenofor blaszkowy (tj. część owocnika grzybów) w postaci gęsto rozmieszczonych blaszek. Kania cechuje się białobrązową, pionową i wysoką na 10-40 cm łodygą, która jest pusta w środku oraz posiada duży i ruchomy pierścień. Trzon kani jest natomiast włóknisty oraz zdrewniały i zwykle nie jest spożywany przez człowieka. Kania to grzyb, który często znajduje się w jadłospisie osób poszukujących zamienników produktów mięsnych, a jednocześnie ceniących sobie grzyby. Jej owocniki znane są z delikatnego smaku i aromatu. Czy kanie są zdrowe? Kania jest jadalnym gatunkiem grzyba, który może być elementem zdrowej i zróżnicowanej diety. Ze względu na delikatny smak i aromat kania stanowi alternatywę dla mięsa. Jest szczególnie ceniona za wysoką zawartość białka, składników mineralnych, błonnika pokarmowego oraz niską zawartość tłuszczu i kalorii. Jadalne kapelusze kani są zasobne w składniki mineralne, wśród których głównie wymienia się: potas, magnez, fosfor, miedź, cynk i mangan. Kania zawiera również węglowodany (mannitol, glukozę, trehalozę, glicerol, chitynę), kwasy tłuszczowe (linolowy, oleinowy, palmitynowy), aminokwasy (alaninę, prolinę, serynę, kwas glutaminowy), witaminy (A, C i E), karotenoidy (beta-karoten i likopen), kwasy owocowe (cytrynowy i jabłkowy), kwasy fenolowe (m.in. kawowy, cynamonowy, ferulowy, galusowy, wanilinowy, p-kumarynowy) oraz związki indolowe (melatoninę, L-tryptofan, tryptaminę, 5-hydroksy-L-tryptofan, 5-metylotryptaminę). W owocnikach czubajki kani występują także niestrawne polisacharydy i oligosacharydy, np. β-glukany, które obniżają stężenie cholesterolu i triglicerydów we krwi, regulują poziom glukozy we krwi, wymiatają wolne rodniki tlenowe, stymulują układ odpornościowy oraz zmniejszają ryzyko rozwoju chorób nowotworowych.