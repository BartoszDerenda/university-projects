Kuwetę należy wyłożyć ściółką, aby mocz mógł wchłonąć się w podłoże, a nie w futro świnki. Mamy tutaj spory wybór. Od wiór drewnianych, trocin (nie drobne trociny, które wpadają świnkom do oczu i drażnią nos, polecamy grubsze np. Pinio Classic 60l firmy Certech) po brykiety/żwirki drewniane (np. Super Pinio firmy Certech, Cat's Dream firmy JRS itd.) lub granulaty słomiane, kukurydziane itp. Dodatkowo istnieją też takie opcje jak drybed (specjalny materiał, który przepuszcza mocz pozostając suchy) czy też mata łazienkowa. Można również łączyć ściółki (na spód żwirek, na wierzch wióry lub na spód żwirek a na wierzch drybed lub mata łazienkowa). UWAGA! Świnki mogą podgryzać matę łazienkową, więc wtedy należy niezwłocznie ją usunąć. Z tego samego powodu nie powinno się dawać gazet, które mogą zatruć po zjedzeniu przez świnkę. Ważne jest też miejsce klatki. Wiele osób nie ma wyjścia i stawia ją na podłodze. Wtedy należy zabezpieczyć ją od przeciągów i pod kuwetę położyć polarek/kocyk/karimatę - jakąś warstwę izolującą. Oraz upewnić się, że nie jest zbyt blisko kaloryferów i okien. Najlepiej postawić klatkę na biurku lub stoliku - na wysokości naszych oczu. Świnki mają zakodowane, że obawiają się drapieżnych ptaków z góry, więc bezpieczniej się czują jak widzą nas na swoim poziomie, a nie z dołu. Zamiast klatki można też zaprojektować własną zagrodę/kojec. Na naszym forum można obejrzeć różne konstrukcje. Świnki krótkowłose nie trzeba tak bardzo pielęgnować jak długowłose. Ale nawet i tym krótkowłosym trzeba podcinać pazurki (najlepiej specjalnymi nożyczkami, cążki dla ludzi miażdżą świnkom pazurki, ponieważ ludzie mają inną strukturę paznokcia niż świnka pazurka) , wyczesywać martwą sierść i od czasu do czasu wykąpać w Nizoralu, aby pozbyć się ewentualnych zarodników grzybicy (kąpiel w Nizoralu ma bardziej zapobiegawczy cel niż higieniczny, świnki są skłonne do łapania grzybicy). Świnkom długowłosym dodatkowo trzeba przycinać futerko oraz częściej je kąpać, ponieważ zdarza im się zasikać tyłeczki. Samczykom i bardziej podatnym samiczkom trzeba czyścić gruczoł łojowy/tłuszczowy – najlepiej zatłuszczonym (może być to zwykły olej do smażenia - innym preparatem ciężko się tego pozbyć) patyczkiem do uszu. Gruczoł znajduje się nad narządami płciowymi, tam gdzie zaraz kończą się plecki a zaczyna tyłeczek. Można go poznać po tym, że oczyszczony przypomina jasnoróżową kropkę a brudny przypomina ciemny strupek.