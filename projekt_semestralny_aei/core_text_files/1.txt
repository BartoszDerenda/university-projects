Jak już zostało wcześniej wspomniane, najważniejszym elementem żywienia w przypadku każdej świnki morskiej jest siano będące źródłem błonnika, które wspiera prawidłowe funkcjonowanie układu pokarmowego. Ponadto żucie siana pomaga w ścieraniu zębów policzkowych. Bardzo ważne jest to, aby było ono zawsze świeże i czyste. W sprzedaży są również gotowe karmy przeznaczone dla kawii domowych. Wybierać należy produkty bogate we włókna, najlepiej sprawdzają się granulaty. Kolejną kwestią są zielone części roślin, czyli zioła jadalne, liście, pędy, trawy. Pamiętać trzeba o tym, aby były umyte i osuszone, nie mogą być mokre. Z owocami i warzywami nie należy przesadzać, wystarczy do połowy szklanki na dzień. Lepiej będzie podawać produkty niskocukrowe. Nasiona, orzechy i migdały również mogą znaleźć się w diecie świnki morskiej, ale w niewielkich ilościach ze względu na wysoką kaloryczność. Wystarczy podawać je sporadycznie jako smakołyk. Nie wolno karmić świnki morskiej pieczywem ani kolbami kukurydzy, wystrzegać należy się także podawania ziaren zbóż. Pielęgnacja świnek morskich nie jest skomplikowana, nieco więcej uwagi trzeba poświęcić osobnikom długowłosym. Powinno się regularnie sprawdzać stan sierści, czy nie znajdują się w niej ślady obecności pasożytów. Futerko wymaga czesania, ale należy robić to delikatnie, najlepiej sprawdza się do tego miękka szczotka. Jeśli nie chce się sprawiać zwierzęciu bólu, to wystarczy przesuwać futro palcami, ma to szczególne znaczenie w przypadku rasy z kręconym włosem. Grzebień i szczotka mogą zbyt mocno szarpać włosy, co spowoduje dyskomfort, przez co pupil zacznie kojarzyć ten zabieg pielęgnacyjny z czymś nieprzyjemnym. Jako że świnki morskie zwykle nie są w stanie samodzielnie ścierać pazurów, powinno się je regularnie przycinać. Można zrobić to samodzielne, ale najpierw trzeba wyposażyć się w odpowiednie cążki i poznać prawidłową technikę. Bardzo ważne jest ucięcia pazura we właściwym miejscu, czyli na 3-5 cm przed unerwioną częścią. Jeśli ostrze trafi na nerwy, to niestety będzie to bardzo bolesne dla zwierzęcia. Szczególną ostrożność należy zachować w przypadku ciemnych pazurów, bo trudno jest dostrzec nerwy. Bezpieczniej będzie podcinać tylko ich końce.