Warzywa i owoce podawane śwince morskiej muszą być po pierwsze świeże (nie nadpsute), a po drugie dokładnie umyte, gdyż środki ochrony roślin, którymi są pryskane mogą powodować zatrucia. Zaleca się karmienie zwierząt 2 razy dziennie o stałych porach. Zwracajmy uwagę, aby nie przekarmiać świnek – są łakomczuchami i zjedzą praktycznie każdą ilość jedzenia, jaką się im poda, dlatego to opiekun musi pilnować zjadanych ilości. Zwierzęta te mają wrażliwy układ pokarmowy, dlatego nie należy zmieniać im diety nagle, lepiej wprowadzać zmiany stopniowo, aby oszczędzić śwince dolegliwości trawiennych. Świnkom zęby rosną przez całe życie i muszą mieć możliwość regularnie je ścierać. Pomaga im w tym sianko, które powinniśmy regularnie uzupełniać w paśnikach w klatce (nie kładźmy go na podłodze klatki, sianko nie może być zanieczyszczone odchodami, bo zaszkodzi zwierzęciu). Do ścierania zębów może posłużyć także nieduża gałązka drzewka owocowego lub kawałek suchego chleba raz na jakiś czas (nie może być spleśniały!). Mieszkaniem naszej świnki powinna być klatka z prętami, najlepiej niemalowana, gdyż zwierzęta mogą obgryzać pręty. Klatka dla świnek morskich powinna mieć plastikowe, odczepiane dno, które będzie łatwe do umycia. Pręty jako dno klatki są niewskazane – zwierzę może między nimi zaklinować łapkę i doznać kontuzji. Dla świnek morskich akwarium nie sprawdzi się należycie, gdyż jest tam mniejszy przepływ powietrza, co może spowodować bardziej uciążliwy zapach odchodów dla lokatorki oraz może być jej po prostu duszno, zwłaszcza podczas upałów. Do akwarium trudniej też dochodzą zapachy otoczenia, a świnka ma dobry węch, który pozwala rozpoznawać jej sygnały z otoczenia. Klatka dla jednego osobnika powinna mieć minimum 80 cm długości, ale im większa tym lepiej. Nie musi być wysoka, gdyż świnki morskie słabo skaczą i nie najlepiej potrafią się wspinać. Dla dwóch świnek klatka powinna mieć przynajmniej 100 cm długości i warto tu nadmienić, że to zwierzęta bardzo socjalne, więc warto rozważyć od razu dwa osobniki (najlepiej z jednego miotu), które będą dla siebie towarzystwem podczas nieobecności opiekuna. Jak urządzić klatkę dla świnki morskiej? Niezbędnym wyposażeniem jest domek, najlepiej drewniany, ze względu na to, że zwierzęta mogą go gryźć ścierając sobie zęby, zatem niemalowane drewno jest najbezpieczniejszym materiałem. Domków powinno być przynajmniej tyle, ile świnek. Dobrym pomysłem są też przytulne, polarowe hamaczki i posłania. Nie może w klatce zabraknąć poidełka ze świeżą wodą (szklane są najłatwiejsze to utrzymania w czystości) oraz miseczek na jedzenie – tu najlepiej powinny sprawdzić się ceramiczne jako najbardziej stabilne. Potrzebny będzie jeszcze specjalny paśnik na sianko, które będziemy regularnie uzupełniać. Jeśli chodzi o podłoże klatki dla świnek morskich, to opinie są mocno podzielone. Niektórzy polecają trociny lub drewniane pelety, inni specjalną wyściółkę dla gryzoni, odpowiedni granulat lub żwirek silikonowy. Innym rozwiązaniem może być też dry bed. Na pewno należy pamiętać, że świnki morskie oddają sporo moczu, musi to więc być materiał, który można łatwo wymienić/wyczyścić. Możliwe, że będziemy musieli przetestować różne warianty, aby wybrać najlepszy dla świnki i dla nas.