Wśród ludzi istnieje przeświadczenie, że lepsze są samiczki, ponieważ są spokojniejsze i delikatniejsze. A co najważniejsze nie znaczą terenu i nie śmierdzą. Jednakże jest to fałszywe przeświadczenie. Samczyki jak i samiczki znaczą swój teren, a każda świnka brzydko pachnie jak się nie zadba o jej higienę i czystą klatkę. Zachowanie świnki zależy od jej charakteru i osobowości. Jest wiele agresywnych samiczek jak i samczyków. Z reguły okazuje się, że większymi pieszczochami są samczyki, a nie indywidualne samiczki. Jeżeli decydujecie się na adopcję, popatrzcie na charakter/zachowanie świnki, a nie na jej płeć. Wybierzcie taką świnkę jaka wam najbardziej pasuje. Dzięki adopcji możecie się dowiedzieć jaka jest dana świnka naprawdę. Chcecie bardziej ciapowatego miziaka, a może inteligentną wredotę? My wam powiemy jacy są nasi podopieczni. Każda płeć ma swoje wady i zalety. Samczyki przy znaczeniu terenu wydzielają swój charakterystyczny zapaszek, który jednak szybko się ulatnia. Do tego trzeba kontrolować ich stan narządów płciowych – czy do siusiaczka nie weszło źdźbło sianka, paproch z trocinek, czy też futro przy długowłosej śwince. Trzeba też zadbać o ich higienę – co jakiś czas czyścić gruczoł łojowy, ale to i u samiczek może być wymagane. Natomiast samiczki narażone są na cysty/torbiele na jajnikach. Jest to bardzo częsta przypadłość u samiczek spowodowana hormonami, może nawet doprowadzić do śmierci jeśli nie zostanie wcześnie wykryta i leczona. Dodatkowo co 2-2,5 tygodnia samiczki mają ruję i wtedy ich zachowanie diametralnie się zmienia - z grzecznego aniołka mogą zmienić się w diabełka i gryźć wszystkich dookoła lub też wpaść w apatię i nic nie robić. Oczywiście można opiekować się jedną świnką, ale wtedy należy poświęcić jej dużo czasu, aby nie nudziła się w klatce i nie cierpiała samotności. Jednakże jest to trudne, ponieważ świnka w odróżnieniu od ludzi śpi jedynie 4-5h w ciągu dnia i to w krótkich 10-15 min. drzemkach, więc gdy my śpimy, mamy szkołę/pracę świnka jest sama. Dlatego gorąco zachęcamy do posiadania przynajmniej dwóch świnek, zajmą się sobą gdy nas nie będzie. Różnica w pracy i wydatkach jest niezauważalna w porównaniu z jedną świnką. A samotna świnka z nudów może zacząć nadmiernie jeść i utyje co doprowadzi do chorób wieńcowych. Niektóre świnki są bardzo towarzyskie i z braku przedstawicieli swojego gatunków mogą stać się apatyczne, chorować a nawet odejść z powodu depresji. Mieliśmy takie przypadki, więc jeśli macie możliwość zaopiekowania się dwoma świnkami i zapewnienia im klatki o długości co najmniej 100 cm to jak najbardziej polecamy takie rozwiązanie. Za granicą, w Niemczech czy w Szwajcarii, nie da się kupić jednej świnki. Na zachodzie ludzie mają tą wiedzę, że są to zwierzęta stadne i jest nakaz zakupu co najmniej dwóch. Oczywiście nabywamy zwierzątka tej samej płci, aby niepotrzebnie nie rozmnażać.