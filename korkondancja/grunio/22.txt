Pod naszym dachem pojawił się nowy pupil? Świnki morskie to towarzyskie i ciekawe świata zwierzaki, które wymagają naszej troski, miłości i codziennego kontaktu z właścicielem. Nie możemy zapominać też o porządnej diecie, która jest nieco inna niż pozostałych gryzoni, ponieważ znajdziemy w niej mniej ziaren, natomiast o wiele więcej zieleniny (surowej i suszonej). Świnka morska ma też swoje wymagania co do klatki i jej wyposażenia. O tym wszystkim musimy wiedzieć, zanim przygarniemy pupila do naszego mieszkania, aby było mu u nas komfortowo, aby czuł się bezpiecznie, mógł się relaksować i bawić. Świnki morskie to inaczej kawie domowe i ta druga nazwa uchodzi dziś za bardziej profesjonalną, choć ma w sobie mniej uroku. Należą do gryzoni (gatunek kawiowatych) i pochodzą z Ameryki Południowej, a dokładniej z Andów, co od razu pokazuje, że to zwierzaki wytrzymałe, dostosowane do dosyć trudnych warunków i specyficznej diety. Przeciętnie świnki morskie żyją około siedmiu lat, są to jednak statystyki i jeśli nasz futrzak ma dobre geny, a my dołożymy starań, aby niczego mu w życiu nie brakowało, może dożyć o wiele bardziej sędziwego wieku. Świnki są oczywiście roślinożerne i to sianko stanowi główny element ich diety, ziarna natomiast należy traktować bardziej jako dodatki. Istnieje naprawdę sporo różnych ras świnek morskich, które ogólnie można sprowadzić do zwierzaków krótkowłosych, średniowłosych i długowłosych. Ich zęby rosną całe życie, więc koniecznie należy je ścierać, aby nie urosły ponad miarę i nie zaczęły kaleczyć śwince pyszczka i nie utrudniały normalnego pożywiania się. Świnki morskie sprawiają wrażenie niepozornych, ale są bardzo mądrymi i ciekawskimi zwierzakami. Rozróżniają aż cztery kolory (żółty, zielony, brązowy i niebieski – czyli te barwy, które występują w ich naturalnym otoczeniu), mają też dobrze rozwinięty węch, słuch i wzrok. Dzięki włosom czuciowym świnki mają z kolei bardzo dobrą orientację w terenie. Do komunikowania się służą im różne wydawane dźwięki, często przypominające chrumkanie lub gwizdy. Ten drugi dźwięk na pewno usłyszymy, kiedy wrócimy z pracy do domu, a pupil zacznie oczekiwać od nas pysznego obiadu.