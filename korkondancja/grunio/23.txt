Świnki morskie najlepiej jest karmić dwa razy dziennie. Podstawę diety powinno stanowić siano, czyli suszona trawa. Nie stawiajmy jednak na monotonię i serwujmy pupilowi różne gatunki traw, aby wzbogacić jej menu i dostarczyć niezbędnych składników odżywczych. Doskonałe dla świnek morskich są również zioła, które oprócz doskonałego smaku i aromatu mają mnóstwo prozdrowotnych właściwości. Zielenina jest też bardzo cennym źródłem białka roślinnego oraz błonnika, który jest niezbędny do prawidłowej pracy układu pokarmowego. Nie przesadzajmy tylko z porcjami, bo świnki morskie nie znają umiaru i zjedzą wszystko, co trafi do ich paśnika. Siano i zioła muszą być świeże, pachnące, chrupkie, mieć ciemnozielony kolor. Uważajmy na produkty zapleśniałe i mokre. Dietę możemy także urozmaicić suchą karmą w postaci mieszanki lub granulatu, ale musi to być koniecznie produkt dedykowany świnkom, a nie na przykład chomikom lub królikom. Co jeszcze warto podawać śwince morskiej? Owoce i warzywa, będące źródłem witamin i minerałów. Nie zapomnijmy też o gałązkach lub fragmentach kory do ścierania zębów zwierzaka oraz o czystej, świeżej wodzie do picia. Zasada jest taka, że im większa klatka, tym lepiej. Absolutne minimum to sto centymetrów długości na sześćdziesiąt szerokości, ale jeśli możemy sobie pozwolić na naprawdę ogromną klatkę, sprawimy futrzakowi ogromną radość. Zwróćmy uwagę na odstępy między prętami (aby nie były zbyt szerokie) i czy nie są one pokryte warstwą plastiku lub farbą (którą świnka chętnie zeskrobie zębami). Dla świnek morskich o wiele lepsze są klatki typu standardowego, czyli z prętami i kuwetowym dnem, bo mają lepszą wentylację i cyrkulację powietrza. Jeśli jednak mamy dobrej jakości akwarium lub terrarium dostosowane do potrzeb zwierzaka, nic nie stoi na przeszkodzi, aby w takim lokum urządzić śwince królestwo. Co musi się znaleźć wewnątrz klatki? Koniecznie domek, dostosowany do rozmiarów pupila, oprócz tego paśnik (a najlepiej dwa – na sianko i całą resztę), poidło (o wiele wygodniejsze niż miska, bo nie da się go przewrócić albo zrobić sobie z niego basenu), a także zabawki. Świnki morskie nie są najlepsze w spinaniu się i skakaniu, więc lepsza okaże się klatka jednopoziomowa, ale komplet tuneli, podwieszony niziutko hamak oraz kulki i walce do zabawy na pewno uszczęśliwią futrzaka.