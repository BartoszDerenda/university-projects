Pomocne wskazówki: dorosły samiec ma wokół odbytu wyraźny wzgórek, coś w rodzaju mniej lub bardziej wydatnego obwarzanka. Jest to woreczek odbytowy, w którym znajdują się jądra. Przypomina on połówkę moreli, bo pośrodku znajduje się rowek, a u góry morelowy "ogonek", czyli częściowo wciągnięty członek. Jeśli mamy wątpliwości co do płci zwierzęcia, a wzgórek nie jest wystarczająco duży, żeby rozwiać wątpliwości, należy dotknąć brzucha świnki powyżej okolic odbytu. U samca wyczuwa się w tym miejscu podłużną wypukłość - schowany penis - a przy delikatnym uciśnięciu prącie powinno się wysunąć na zewnątrz. Z ciekawostek: samiec świnki morskiej ma w członku kość, tzw. os penis. Jeśli masz samce, do regularnych zabiegów pielęgnacyjnych powinno należeć sprawdzanie okolicy genitalnej. Należy się upewnić, czy w fałdki prącia nie dostały się włosy, źdźbła siana, zaschnięta sperma lub trociny, bo mogłoby to doprowadzić do stanów zapalnych. W razie potrzeby okolicę przemyć letnią wodą, można także posmarować żelem KY, aby ułatwić wsunięcie penisa na miejsce. Przy okazji trzeba świnkowi zajrzeć także do woreczka odbytowego, aby się upewnić, że na ma zatrzymania cekotrofów, tzw. impakcji. Nadal nie potrafisz rozpoznać płci swojej świnki? Wrzuć na nasze forum jak najbardziej wyraźne zdjęcie okolic genitaliów Twojej świnki a nasi doświadczeni użytkownicy postarają się pomóc :) Oczywiście możesz także wybrać się do weterynarza, który powinien bezbłędnie ocenić płeć zwierzęcia (w przeciwieństwie do sprzedawców w sklepach zoologicznych, którzy bardzo często robią to niewłaściwie). Wśród ludzi istnieje opinia, że lepsze są samiczki, ponieważ są spokojniejsze i delikatniejsze. A, co najważniejsze, nie znaczą terenu i nie śmierdzą. Jednakże jest to przekonanie fałszywe. Samczyki, jak i samiczki, znaczą swój teren, a każda świnka brzydko pachnie jeśli się nie zadba o jej higienę i czystą klatkę. Zachowanie świnki zależy od jej charakteru i osobowości. Jest tyle samo agresywnych samiczek jak i samczyków. Jeżeli decydujecie się na adopcję, popatrzcie na charakter i zachowanie świnki, a nie na jej płeć. Wybierzcie taką świnkę, jaka wam najbardziej odpowiada. Dzięki adopcji możecie się dowiedzieć, jaka jest naprawdę dana świnka. Chcecie bardziej ciapowatego miziaka, a może inteligentną wredotę? My wam powiemy, jacy są nasi podopieczni. Każda płeć ma swoje wady i zalety. Samczyki przy znaczeniu terenu wydzielają swój charakterystyczny zapaszek, który jednak szybko się ulatnia. Poza tym trzeba kontrolować stan ich narządów płciowych – czy do siusiaczka nie weszło źdźbło sianka, paproch z trocinek, czy też futro (szczególnie przy długowłosej śwince). Trzeba też zadbać o ich higienę – co jakiś czas czyścić gruczoł łojowy, ale to i u samiczek może być wymagane. Natomiast samiczki narażone są na cysty i torbiele na jajnikach. Jest to bardzo częsta przypadłość u samiczek spowodowana hormonami, może nawet doprowadzić do śmierci, jeśli nie zostanie wcześnie wykryta i leczona. Dodatkowo co 2–2,5 tygodnia samiczki mają trwającą 2–3 dni ruję i wtedy ich zachowanie diametralnie się zmienia – z grzecznego aniołka mogą zmienić się w diabełka i gryźć wszystkich dookoła lub też wpaść w apatię i nic nie robić.