Świnki morskie to zwierzątka stadne i najlepiej czują się w towarzystwie innych prosiątek. SPŚM wydaje pojedynczo tylko świnki aspołeczne, czyli takie, które nie tolerują innych świnek, za to do ludzi są nastawione pokojowo. Zalecamy więc posiadanie przynajmniej dwóch świnek – zajmą się sobą gdy nas nie będzie. Różnica w pracy i wydatkach jest niezauważalna w porównaniu z jedną świnką. A samotna świnka z nudów może zacząć nadmiernie jeść i utyje, co doprowadzi do chorób wieńcowych. Niektóre świnki są bardzo towarzyskie i z braku przedstawicieli swojego gatunku mogą stać się apatyczne, chorować, a nawet odejść z powodu depresji. Mieliśmy takie przypadki, więc jeśli macie możliwość zaopiekowania się dwoma świnkami i zapewnienia im klatki o długości co najmniej 100 cm, to jak najbardziej polecamy takie rozwiązanie. Oczywiście ZAWSZE (o ile nie prowadzimy zarejestrowanej hodowli) nabywamy zwierzątka tej samej płci, aby niepotrzebnie nie rozmnażać. Warto nadmienić, że im więcej swinek w stadku, tym ciekawsze jest ich życie. Przy trzech (lub więcej) osobnikach da się już zaobserwować bardzo ciekawe zachowania społeczne, świnki w dużej grupie czują się bezpiecznej, chętniej wychodzą z kryjówek, bawią się ze sobą i są bardziej gadatliwe. Dla właścicieli obserwacja takich szczęśliwych zwierzątek jest prawdziwą frajdą. Ciekawostką jest, iż w hodowlach i sklepach za granicą, w Niemczech czy w Szwajcarii, nawet nie da się kupić jednej świnki – jest nakaz zakupu co najmniej dwóch sztuk! Jeśli bierzecie nową świnkę z nieznanego źródła do swoich świnek – zapewnijcie nowej kwarantannę, żeby nie przyniosła jakiejś choroby czy pasożytów. Wbrew pozorom w sklepach zoologicznych świnki często są chore. Mogą mieć pasożyty (świerzb, wszoły) lub grzybicę. Jednakże adoptując z SPŚM macie pewność, że świnka jest zdrowa. Są różne sposoby łączenia świnek. Gdy przynosimy nową świnkę do domu, można na kilka dni zostawić ją w klatce, aby przywykła do nowego miejsca i zapachów, albo wykorzystać stresującą sytuację i od razu spróbować świnki połączyć. Najlepszym miejscem na łączenie świnek jest pomieszczenie, w którym żadna z nich nigdy nie była, aby żadna nie czuła się właścicielką terenu. Zanim włożymy świnki do wyszorowanej klatki, należy zostawić je na wybiegu najdłużej jak się da, aby się do siebie przyzwyczaiły. Przy każdym spotkaniu świnki będą kręcić tyłeczkami i „kłócić się” ze sobą. Może to wyglądać jakby się „gwałciły” – ale nie należy obawiać się tych ruchów – to tylko próby dominacji. Nie powinniśmy robić wielu prób łączenia. Za każdym razem hierarchia będzie ustalana od nowa i takie próby będą niepotrzebnie stresować zwierzątka – lepiej połączyć je raz a dobrze. Chociaż są też zwolennicy metody „powoli, a stopniowo”, czyli kilka spotkań, a dopiero potem wspólne życie w klatce. Podgryzienia, turkotania, stawanie słupka, gonitwy, wąchanie pyszczków, czy też kręcenie zadkami są typowymi przejawami ustalania hierarchii w stadzie. Po pewnym czasie powinno się to uspokoić, gdy tylko świnki ustalą, kto będzie wśród nich rządził. Oczywiście nigdy nie będziemy mieć 100% pewności, że akurat świnki się ze sobą zaprzyjaźnią. Każda świnka ma swój własny charakter i osobowość. Przy łączeniu nie jest ważny wiek, płeć, rasa czy umaszczenie, a zgodność charakterów. Istnieje mit, że samiczki są bardzo pokojowe i łatwo je łączyć, natomiast samczyki są agresywne i będą się gryźć. Tak naprawdę wszystko zależy od zgodności charakterów. Jeżeli tego nie będzie, ciężko będzie połączyć świnki. Chociaż i wtedy jest to wykonalne, ale będzie dłużej trwało. Łatwo będzie poznać czy świnki się zgodzą czy nie. Zaczną na siebie szczękać zębami, stroszyć futro i atakować siebie nawzajem. Dopóki nie dojdzie do rozlewu krwi radzimy zostawić świnki samym sobie. Jeśli jednak walka jest na ostro, należy potraktować świnki wodą ze zraszacza do kwiatków i zarzucić ręcznik w celu rozdzielenia świnek. W trakcie bójki lepiej nie staraj się rozdzielić świnek gołymi rękami. Atakująca świnka może dotkliwie pogryźć!