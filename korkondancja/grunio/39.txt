Najpopularniejsze choroby u świnek to infekcje układu oddechowego, problemy z układem pokarmowym (wzdęcia, zaparcia, biegunki), problemy z zębami oraz grzybica i pasożyty. Przy infekcjach widać, że świnka kicha, ma cieknący nos, pokasłuje, stroszy się i jest osowiała. Jeżeli to początkowe stadium można samemu spróbować zaradzić podając zwiększoną ilość witaminy C oraz robiąc inhalacje (na szklankę wrzątku sypiemy trochę soli iwickiej, sodę oczyszczoną i kilka kropli Inhalolu lub innego olejku eterycznego o właściwościach antybakteryjnych). W innym przypadku należy poszukać weterynarza. Nie wszyscy znają się na świnkach i mogą podać zabójczy lek. Upewnij się, że wet wie co robi sprawdzając jego kompetencje w Internecie lub na naszej stronie. Przy układzie pokarmowym widać po bobkach, że coś jest nie tak. Gdy stan nie jest ciężki można na wzdęcia podać Espumisan, na zaparcia siemię lniane (wywar) a na biegunki węgiel i zrobić dietę bez soczystego. Ogólnie na układ trawienny pomoże np. Trilac, który wzbogaci pożyteczną florę bakteryjną lub specjalny dla zwierząt probiotyk Bio-Lapis i Enteroferment. W poważnych przypadkach tylko lekarz jest w stanie pomóc. Przy problemach stomatologicznych świnka będzie miała problemy z chwytaniem jedzenia i przeżuwaniem, będzie się to objawiać ślinieniem. Tylko weterynarz będzie mógł w takiej sytuacji pomóc i zrobi korektę zbyt długich zębów. Niestety po takich zabiegach świnki często nie chcą jeść. Wystarczy, że przez dwa dni świnka nic nie zje i może odejść. Dlatego wtedy należy na siłę dokarmiać świnkę, gerberkami warzywnymi zmieszanym z rozmoczonym granulatem, używając strzykawki. Ale najlepiej dokarmiać specjalną karmą RodiCare, Critical Care lub odżywkami Marumoto. Przy grzybicy świnka będzie łysieć, a przy pasożytach drapać się. Tylko weterynarz będzie mógł pomóc zapisując potrzebny lek. Ewentualnie doraźnie można grzybicze miejsca smarować kremem Clotrimazolum (do dostania w aptece bez recepty, 3-5 zł) Jeśli świnka jest osowiała, ma rany czy zachowuje się inaczej niż zwykle – koniecznie do weta! W przypadku świnek morskich decydują godziny, dlatego zwlekanie z wizytą może zakończyć się łzami.