Naukowcy badający ludzki mózg są przekonani, że śnimy każdej nocy. I to nie jeden sen, a przeważnie kilka! Nie zawsze jednak po przebudzeniu pamiętamy swoje sny (dlatego niektórzy twierdzą, że „nigdy im się nic nie śni”). Najintensywniej śnimy w fazie REM, w której występują szybkie ruchy gałek ocznych. Naukowcy są przekonani, że za powstawanie marzeń sennych odpowiedzialna jest dopamina, która stymuluje mózg do intensywnej pracy, podczas gdy ciało pozostaje w spoczynku. Choć marzenia senne występują także w fazie snu głębokiego (NREM), to sny, które pojawiają się w fazie REM, są bardziej wyraziste, obrazowe i zmysłowe. Nie jesteśmy w stanie zapamiętać wszystkich snów, ponieważ w trakcie odpoczynku nocnego obszar mózgu odpowiedzialny za zapamiętywanie jest nieaktywny. Jesteśmy w stanie zapamiętać tylko pewne szczątkowe obrazy czy wrażenia, które zazwyczaj ulatują tuż po przebudzeniu. Dlatego osoby, które interesują się somnologią, czyli nauką o snach, zapisują swoje marzenia senne. Taka analiza jest istotnym elementem procesu psychoterapeutycznego. Nauka nie znajduje potwierdzenia dla teorii mówiącej o tym, że niektórzy doświadczają proroczych snów. W marzeniach sennych nie jesteśmy w stanie zobaczyć tego, co się wydarzy, choć oczywiście można wykazać zależność między tym, o czym śnimy a rzeczywistością, ponieważ sny są sumą naszych doświadczeń. Jeśli intensywnie o czymś lub o kimś myślimy, z dużym prawdopodobieństwem dana rzecz lub osoba pojawi się w naszych marzeniach sennych. Jednym z najciekawszych zjawisk związanych z marzeniami sennymi jest świadomy sen (ang. lucid dream, czyli LD). O tym zjawisku mówimy w sytuacji, gdy osoba śniąca zdaje sobie sprawę z tego, że śni. Termin ten został po raz pierwszy wykorzystany w literaturze naukowej w 1913 roku przez holenderskiego psychiatrę Frederika van Eedena. Obecnie zjawisko to wykorzystuje się m.in. u pacjentów, którzy cierpią na nawracające koszmary senne. Prawdopodobnie każdemu z nas choć raz zdarzyło się wybudzić z głębokiego snu pod wpływem koszmaru sennego. Skąd biorą się sny, które wytrącają nas z równowagi i utrudniają regenerację organizmu? Koszmary senne są powiązane ze stresem, zarówno krótko-, jak i długotrwałym. U wielu osób bywają bardzo realistyczne. Niepokojące wizje najczęściej dotyczą nas lub bliskich nam osób. Czy koszmary mają wpływ na funkcjonowanie organizmu? Okazuje się, że tak, ponieważ emocje, które przeżywaliśmy podczas snu, towarzyszą nam także po przebudzeniu. Są to najczęściej: szybsze bicie serca czy nadmierna potliwość. Koszmary senne, które występują sporadycznie (np. w okresie nadmiernego napięcia psychicznego), nie powinny być powodem do niepokoju. W przypadku nawracających koszmarów warto jednak udać się do lekarza psychiatry, który zajmuje się leczeniem zaburzeń snu.