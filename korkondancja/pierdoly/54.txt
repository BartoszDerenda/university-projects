Przyczyną ostrej biegunki najczęściej są zakażenia układu pokarmowego lub spożycie toksyn bakteryjnych. W większości przypadków wystarczające jest leczenie objawowe1. Podstawową rolę pełni intensywne nawadnianie w celu pokrycia strat wody i elektrolitów1,2. Choć biegunka nie sprzyja apetytowi, należy także zadbać o odpowiednie odżywienie. Jak powinna wyglądać dieta przy biegunce u dorosłych? Kiedy zacząć jeść i jakie pokarmy? Największym zagrożeniem związanym z biegunką, szczególnie z towarzyszącymi wymiotami, jest odwodnienie. Dlatego należy zadbać o przyjmowanie odpowiedniej ilości płynów, zwłaszcza na pierwszym etapie trwania objawów. Preferowana jest droga doustna, jednak w niektórych sytuacjach np. ciężkim odwodnieniu czy poważnych chorobach towarzyszących, konieczna może być hospitalizacja i podawanie płynów dożylnie. W przypadku ciężkiej biegunki, szczególnie u osób w podeszłym wieku i podróżnych doświadczających nasilonej, wodnistej biegunki, należy zastosować doustny glukozowo-elektrolitowy płyn nawadniający (DPN)4. W aptekach dostępny jest szeroki wybór preparatów w postaci sproszkowanej, które rozpuszcza się w wodzie3. Łatwiej pić schłodzony DPN często, w małych porcjach. Choć DPN są idealnym płynem do pokrycia strat wody i soli, w przypadku łagodnej biegunki wystarczające mogą być lekko osolona woda (przegotowana lub mineralna niegazowana), soki bez dodatku cukru wymieszane z wodą w proporcji 1:1, buliony warzywne i zupy (rozcieńczone, bez dodatku tłuszczu). Izotoniczne napoje dla sportowców nie mają tak dopasowanego składu jak DPN, natomiast mogą sprawdzić się w niezbyt nasilonej biegunce u osób bez chorób towarzyszących2. Podsumowując: pij duże ilości płynów zawierających wodę, sól i cukier. Pamiętaj o dodatkowej porcji płynów przy każdym płynnym stolcu lub wymiotach. Więcej informacji na roli elektrolitów i objawach ich niedoboru znajdziesz w artykule “Elektrolity - co to są elektrolity w organizmie?”.