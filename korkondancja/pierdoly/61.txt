W pracy spędzamy zazwyczaj połowę dnia (w niektórych branżach nawet więcej niż połowę), jednak jest to czas poświęcony na powierzone nam zadania zawodowe. Każdy z nas dwoi się i troi, aby wypełnić swoje obowiązki i otrzymać za nie odpowiednią zapłatę. Na co dzień nie myślimy więc o tym, aby budować przyjazne relacje z podwładnymi, współpracownikami czy pracodawcą, a w grupie niekiedy wręcz tworzą się konflikty, które trudno załagodzić w codziennej gonitwie i natłoku spraw niecierpiących zwłoki. Rolą pracodawcy tudzież menadżera/kierownika jest dbanie o dobrą atmosferę w miejscu pracy, uwzględniając dobro każdego członka personelu. Imprezy firmowe są właśnie po to, aby uatrakcyjnić codzienne życie pracowników, dając im szansę na poznanie się z nieco innej strony. Zmiana perspektywy, np. z biurowej na plenerową, pozwala zrelaksować się psychicznie, naładować baterie pozytywną energią i skrócić dystans na liniach: pracownik-pracownik oraz pracownik-pracodawca. Ponadto niektóre atrakcje i zabawy na imprezach firmowych wpływają na rozwój umiejętności pracy zespołowej, co przekłada się na lepsze funkcjonowanie w życiu zawodowym. Eventy firmowe i wyjazdy integracyjne nie mogą się odbyć bez ciekawych atrakcji! Jeśli organizujesz imprezę firmową, ale nie do końca wiesz, jak sobie z nią poradzić, możesz skorzystać z pomocy kogoś, kto poprowadzi całe wydarzenie. Najlepiej zaprosić specjalistów, którzy znają się na swoim fachu i chętnie podzielą się swoją wiedzą i talentem, organizując zabawne rywalizacje. Możesz też połączyć tradycyjne atrakcje – takie jak muzyka na żywo – z tymi niekonwencjonalnymi, do których zaliczamy m.in. pokazy pirotechniczne, pokazy taneczne czy występy magików. Jeśli chcesz, aby integracja pracowników była dla wszystkich niezapomnianym przeżyciem, skorzystaj z poniższych pomysłów! Nie od dziś wiadomo, że muzyka, taniec i śpiew to gwarancja dobrej zabawy, dlatego organizacja dyskoteki lub balu jest idealnym pomysłem niezależnie od grupy wiekowej, płci i zainteresowań. Warto pomyśleć tutaj o motywie przewodnim imprezy, aby uczestnicy eventu mogli się odpowiednio ubrać. Będzie to też baza dla wystroju sali oraz rodzaju muzyki. Szalone lata 20., a może disco w stylu lat 70.? Aby podnieść zaangażowanie uczestników, możesz zorganizować konkurs karaoke – ubaw po pachy i chwile wzruszeń gwarantowane! Nie wszystkie imprezy firmowe muszą wiązać się z szaloną imprezą do białego rana, dlatego naszą drugą propozycją są warsztaty, które cieszą się coraz większą popularnością. Opcji jest całkiem sporo, do wyboru mamy m.in. warsztaty kulinarne, ceramiczne, stolarskie, malarskie, florystyczne oraz wiele innych. Ciekawym rozwiązaniem będzie połączenie warsztatów kulinarnych z degustacją trunków lub kolacją przygotowaną przez grupę. Jesteśmy przekonani, że impreza firmowa, na której każdy z uczestników będzie mógł skupić się na sobie i spożytkować swoją energię, na czymś, co da mu wewnętrzną satysfakcję, będzie mile wspominana jeszcze przez długi czas. Według niektórych gwarantem udanej imprezy firmowej jest suto zastawiony stół oraz odpowiednio wyposażony bar. Obecność trunków oczywiście nie jest obowiązkowa, jednak jeśli wiesz, że grupie łatwiej będzie się rozluźnić po lampce wina czy dobrym drinku, nie rezygnuj z tego. Zachęcamy jednak, aby zrobić to w nieco mniej oczywisty sposób, a mianowicie organizując profesjonalny pokaz barmański. Brzmi świetnie, prawda? Wyobraź sobie barmana żonglującego trzema, a nawet czterema butelkami, płonące drinki i szampańską atmosferę. Dobra zabawa gwarantowana, zwłaszcza jeśli częścią pokazu będzie konkurs dla uczestników imprezy, kiedy to sami będą mogli popisać się swoimi barmańskimi umiejętnościami. Na firmowych imprezach dużą popularnością cieszą się kabarety i stand-upy. Nic dziwnego, w końcu każdy z nas lubi się pośmiać, nawet jeśli grozi to bólem brzucha. Jeśli martwisz się o budżet, to pamiętaj, że nie musisz zapraszać najpopularniejszej gwiazdy w kraju. Zrób research w internecie i skontaktuj się z osobą, która z lekkością i charyzmą poprowadzi występ. Warto skorzystać z usług komika, który będzie jednocześnie konferansjerem imprezy i będzie towarzyszył uczestnikom przez cały wieczór. Dzięki temu możesz połączyć kilka atrakcji jednocześnie: wynajmij salę z dobrym nagłośnieniem i sceną, zespół grający na żywo lub DJ-a oraz komika – w przerwach od tańca uczestnicy będą mogli cieszyć się występem stand-upera. Powyższe atrakcje na imprezę firmową to wciąż nie to, czego szukasz? Co powiesz na odrobinę magii? Spotkanie integracyjne będzie dużo ciekawsze, jeśli pojawi się na nim iluzjonista. Występy magików zawsze wzbudzają wiele emocji, bo choć wiemy, że magia nie istnieje, nasz umysł poddaje się wielu różnym sztuczkom. Iluzjoniści pobudzają naszą wyobraźnię wykorzystując różne, tylko im znane, techniki, ponadto świetnie improwizują, wprawiając publiczność w prawdziwy zachwyt. Co więcej, zazwyczaj są to osoby z poczuciem humoru i dystansem do świata, dlatego z pewnością wpłyną na rozluźnienie formalnej atmosfery.