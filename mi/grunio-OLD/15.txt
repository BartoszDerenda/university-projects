Świnki morskie to od dawna jedne z chętniej wybieranych domowych pupili spośród innych udomowionych gryzoni. O ich popularności w domach przesądza zapewne uroczy wygląd, spokojne i przyjazne usposobienie oraz nie nazbyt wymagające warunki hodowli. O śwince morskiej mawia się, że to ani świnka ani morska. Rzeczywiście – nie jest to stworzenie morskie, a do świni upodabnia ją jedynie wydawany niekiedy dźwięk, podobny nieco do kwiku. Właściwa nazwa tego sympatycznego gryzonia to kawia domowa (cavia porcellus), a zwyczajowe określenie „świnka morska” powstało prawdopodobnie z niepoprawnego przekładu z języka oryginalnego na angielski („guinea pig”), a następnie z języka angielskiego na poszczególne języki narodowe. Nazwa potoczna jest jednak cały czas bardzo popularna i powszechnie używana. Świnka morska pochodzi z terenów Ameryki Południowej, gdzie została udomowiona przez południowoamerykańskich Indian. W swojej ojczyźnie była gryzoniem wykorzystywanym w celach kulinarnych, rytualnych, a także w medycynie ludowej. Obecnie w niektórych rejonach Ameryki Południowej nadal jest przysmakiem, spożywanym przy okazji obchodów różnych lokalnych świąt. Do Europy trafiła w XVI wieku jako zwierzę hodowane hobbystycznie. W XIX wieku kawia zaczęła służyć też za zwierzę laboratoryjne, ze względu na swoje cechy anatomiczne i fizjologiczne oraz niewielkie rozmiary i łagodne usposobienie. Obecnie większość populacji kawii domowych żyje w hodowlach hobbystycznych na całym świecie. Świnki morskie to niezwykle urocze stworzenia, o krępej budowie i miłym w dotyku futerku, którego różne odmiany barwne uzyskano w trakcie lat hodowli. Zwierzęta te ważą zazwyczaj około 1 kg – samice, które są wyraźnie mniejsze od samców do 900 gramów, samce zwykle do 1200 gramów. Charakteryzują się krótkimi łapami i brakiem ogona (lub jego szczątkową formą). Ile żyją świnki morskie? Długość życia świnek morskich waha się od 4 do 8 lat. Nieco bardziej długowieczne osobniki dożywają przy dobrej opiece 10 lat. Udokumentowanym rekordem w długości życia mogła poszczycić się świnka imieniem Snowball z Anglii – żyła ponad 14 lat i została wpisana do księgi rekordów Guinnessa.