Gdy świnka do nas trafi najlepiej zostawić ją na kilka dni w spokoju, aby zapoznała się z nowym miejscem i zapachami. Aby świnka nam zaufała i stała się naszym małym przyjacielem musimy na to zapracować. Najprostszym sposobem jest przekupywaniem świnki smakołykami w postaci np. natki pietruszki czy ogórka. Dobrze jest brać świnkę kilka razy dziennie na kolanka i dawać jej coś dobrego do jedzenia. Ani się obejrzymy, a świnka zacznie do nas podchodzić i domagać się smakołyków. Z czasem nawet polubi pieszczoty. Chociaż tak naprawdę oswajanie jest sprawą indywidualną. Niektóre świnki są z gruntu nieufne i podejrzliwe. A inne bardzo towarzyskie. Dlatego długość procesu oswajania u każdej świnki się różni. Należy być cierpliwym i wyrozumiałym, a świnka na pewno się po pewnym czasie odwdzięczy. Najlepsza jest klatka z prętów z plastikową kuwetą. Klatki zamknięte choćby tylko częściowo (np. typu Duna z plastikową kopułą) jak i akwaria nie nadają się do trzymania gryzoni. Oprócz problemów z wentylacją świnki bardzo źle się czują w miejscu, gdzie nie docierają dźwięki a ich ruchy akustycznie się roznoszą po całym lokum. To bardzo utrudnia oswajanie, ponieważ świnka jest zastraszona. Dla jednej świnki wystarczająco dobra jest klatka o długości 60-80 cm, dla dwóch o dł. 100-120 cm, dla trzech 120-140 cm itd. Jednakże im większa klatka tym lepiej. Nawet człowiek woli mieszkać w apartamentowcu niż w kawalerce mimo, że w domu bywa głównie na posiłki i sen - świnka nie ma możliwości wyjścia na zewnątrz kiedy będzie chciała. Można powiększyć powierzchnię klatki łącząc klatki lub montując półeczkę z drewna/plastiku. Do klatki powinno się dodać domek drewniany/plastikowy (polecamy z płaskim dachem - zrobi się kolejna półeczka i więcej miejsca), miseczkę ceramiczną na granulat (plastikową mogą przewrócić, chyba, że jest dość płaska), poidełko oraz kulę/paśnik na sianko. Niektóre świnki lubią korzystać z hamaczków, norek czy tunelików.