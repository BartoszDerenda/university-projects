Świnki morskie nie wytwarzają witaminy C w swoim organizmie – tak jak i ludzie. Dlatego muszą ją pobierać ze środowiska.
Witamina C zapobiega: wypadaniu ząbków (szkorbutowi), zapaleniu dziąseł, krwawieniu dziąseł, łamaniu się siekaczy, paraliżowi świnkowemu, przeziębieniom, osłabieniom, awitaminozie, niektórym chorobom skóry spowodowanym brakiem tej witaminy. Świnki muszą dostawać witaminę z karmą, więc powinny codziennie jeść owoce lub warzywa bogate w witaminę C. Można też dawać im witaminę C w płynie (do kupienia w aptece, polecamy Cebion 30 ml/ok.15-20 zł), po ok. 5 kropli dla dorosłej świnki raz dziennie (zapotrzebowanie: 1 mg witaminy C na 100 gram masy ciała świnki, czyli 1kg świnka powinna dostawać 10 mg). Można podawać bezpośrednio do pyszczka (strzykawką bez igły lub zakraplaczem, plastikowym - nie szklanym! ) lub skropić jakieś warzywo/owoc: jabłuszko, ogórek itp. Maluchy jednomiesięczne powinny dostawać 1 kroplę na początek, co miesiąc zwiększamy dawkę o 1 kroplę. Nie wkraplamy do pojemniczka z wodą - to jedynie zakwasi napój i zniechęci świnki do picia, a witamina C i tak się po 2h ulotni. Niektórzy odradzają podawanie sztucznej witaminy C, ponieważ nie jest ona zbytnio przyswajana – brak synergicznych związków, a i tak jest w składzie większości dobrych granulatów. Zamiast tego polecają dawać codziennie np. natkę pietruszki, czerwoną paprykę, owoce dzikiej róży, koperek, owoce czarnej porzeczki, liście szpinaku, kiwi – słowem owoce i warzywa bogate w tą witaminę. Można też dodatkowo podawać tylko w czasie przesileń lub zimy. Natomiast jeżeli świnka pochodzi z nieznanego źródła trzeba założyć, że ma braki i należy przez pewien czas podawać witaminę C w płynie.