Świnki morskie potrzebują w swojej diecie stale dużych ilości dobrego jakościowo siana. Siano dostarcza błonnika niezbędnego do prawidłowego funkcjonowania procesów trawiennych świnki oraz umożliwia ścieranie zębów trzonowych, co zapobiega ich przerostowi. Ponieważ trzonowce świnek morskich stale rosną, zwierzątka te muszą stale skubać trawę i przeżuwać, aby utrzymać prawidłową długość zębów. Siano zawiera stosunkowo niewielką ilość składników odżywczych i białka, dlatego nie przyczynia się do otyłości, nawet jeśli świnka spożywa je przez cały dzień. Natomiast błonnik zawarty w liściach i łodygach suszonej trawy, czyli siana, gwarantuje prawidłowe przesuwanie treści pokarmowej w jelitach tego małego roślinożercy, co zapobiega wzdęciom, zaparciom i innym problemom trawiennym. Warzywa w diecie świnek morskich są składnikiem uzupełniającym, często traktowanym jako smakołyk. Nie powinno ich zabraknąć w codziennym menu, ponieważ są bogate w witaminy i mikroelementy potrzebne do prawidłowego funkcjonowania. Szczególnie wartościowe są te z dużą zawartością witaminy C. Niektóre z nich mogą być pomocne w leczeniu pewnych schorzeń. Owoce, ze względu na sporą zawartość cukrów, w diecie świnek morskich raczej powinny być traktowane jako smakołyk. Są jednak bogate w witaminy i mikroelementy potrzebne do prawidłowego funkcjonowania, więc warto włączyć je w niewielkich ilościach do codziennego menu. Niektóre z nich mogą być pomocne w leczeniu niektórych schorzeń. Niestety tak jak i ludzie, świnki nie potrafią wytwarzać witaminy C - kwasu askorbinowego. Dlatego muszą ją otrzymywać w pożywieniu. Jednakże ilość witaminy C w gotowej karmie i podawanych przez nas owocach i warzywach nie zawsze zaspokaja dzienne zapotrzebowanie organizmu świnki. Świnki morskie to delikatne zwierzątka, z bardzo delikatnym układem pokarmowym. Wszelkie nieprawidłowości w diecie dość szybko odbijają się na ich zdrowiu, dlatego należy bardzo uważać na to, co podajemy do jedzenia naszym pupilom. Lista pokarmów niewskazanych dla świnek wcale nie jest krótka. Ze względu na to, że świnki morskie są zwierzętami roślinożernymi, ich układ pokarmowy znacznie różni się od naszego. Często to, co neutralne czy wręcz zdrowe dla człowieka - dla świnki może być bardzo szkodliwe. Ich organizm nie jest przystosowany do trawienia białka zwierzęcego ani laktozy, więc nie powinny spożywać ani mięsa, ani przetworów mlecznych.