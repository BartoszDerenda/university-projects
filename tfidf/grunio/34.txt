Jeśli bierzecie nową świnkę do swoich świnek - zapewnijcie nowej kwarantannę, żeby nie przyniosła jakiejś choroby czy pasożytów. Szczególnie jeśli nie wiecie z jakiego źródła świnka pochodzi. Wbrew pozorom w sklepach zoologicznych świnki często są chore. Mogą mieć pasożyty (świerzb, wszoły) lub grzybicę. Jednakże adoptując z SPŚM macie pewność, że świnka jest zdrowa. Są różne sposoby łączenia świnek. Jak przynosimy nową świnkę do domu, można na kilka dni zostawić ją w klatce, aby przywykła do nowego miejsca i zapachów. Można też wykorzystać stresującą sytuację i od razu spróbować świnki połączyć. Najlepszym miejscem na łączenie świnek jest pomieszczenie, w którym żadna z nich nigdy nie była. Tak, aby żadna nie czuła się właścicielką terenu. Pierwsze spotkanie może nawet nastąpić w łazience w wannie. Zanim włożymy świnki do wyszorowanej klatki, należy zostawić je na wybiegu najdłużej jak się da, aby się do siebie przyzwyczaiły. Pamiętajcie, że jak łączymy to na zawsze. Nie powinniśmy robić wielu prób. Za każdym razem hierarchia jest ustalana od nowa, więc takie próby jedynie stresują zwierzątka. Chociaż są też zwolennicy metody "powoli, a stopniowo", czyli kilka spotkań, a dopiero potem wspólne życie w klatce. Podgryzienia, turkotania, stawanie słupka, gonitwy, wąchanie pyszczków czy też kręcenie zadkami są typowymi cechami ustalania hierarchii w stadzie. Po pewnym czasie powinno się uspokoić, jak tylko świnki ustalą kto będzie wśród nich rządził. Przy każdym spotkaniu świnki będą kręcić tyłeczkami i ‘kłócić się’ z towarzyszami, więc dlatego lepiej połączyć raz a dobrze. Oczywiście nigdy nie będziemy mieć 100% pewności, że akurat świnki się ze sobą zaprzyjaźnią. Każda świnka ma swój własny charakter i osobowość i przy łączeniu nie jest ważny wiek, płeć, rasa czy umaszczenie, a zgodność charakterów. Istnieje mit, że samiczki są bardzo pokojowe i je łatwo łączyć. Natomiast samczyki są agresywne i będą się gryźć. Sprzedawcy często odradzają posiadanie dwóch samczyków z powodu tego fałszywego przekonania. Samiczki też bywają bardzo agresywne przy łączeniu. Tak naprawdę wszystko zależy od zgodności charakterów. Jeżeli tego nie będzie, ciężko będzie połączyć świnki. Chociaż i wtedy jest to wykonalne, ale będzie dłużej trwało. Łatwo będzie poznać czy świnki się zgodzą czy nie. Zaczną na siebie szczękać zębami, stroszyć futro i siebie atakować. Dopóki nie dojdzie do rozlewu krwi radzimy zostawić świnki samym sobie. Jeśli jednak walka jest na ostro należy potraktować świnki zraszaczem do kwiatków i zarzucić ręcznik w celu rozdzielenia świnek. UWAGA! W amoku bitewnym świnka może dotkliwie pogryźć, więc ręcznik jest niezbędny.