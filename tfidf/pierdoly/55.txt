Pamiętasz, co Ci się dzisiaj śniło? Awans, rozmowa z dawno niewidzianą osobą, a może konflikt z przełożonym lub choroba kogoś bliskiego? Dobry sen może pozytywnie nastroić na cały dzień. Z kolei bardzo realistyczny koszmar może powodować wzburzenie lub rozdrażnienie. Nigdy nie zapamiętujesz snów? To nie znaczy, że nic Ci się nie śni! Choć sen to zjawisko, które od wieków fascynuje lekarzy i artystów, to wciąż nie znamy odpowiedzi na wszystkie pytania dotyczące marzeń sennych. Jak powstają sny i jaki mają wpływ na nasze życie? Sprawdziliśmy! Czym są i skąd się biorą sny? Sny w literaturze naukowej są określane jako twory fizjologiczne głównie o charakterze wizualnym (ale także słuchowym). Marzenia senne budziły zainteresowanie ludzi już od zarania dziejów. W starożytności, a także w wiekach późniejszych (aż do czasów nowożytnych) były uznawane za zjawisko nadnaturalne. Według wielu osób miały być wiadomością od bogów lub innych istot pozaziemskich. Dopiero wraz z rozwojem nauki i nowoczesnej psychiatrii, w XIX wieku, podejście to uległo zmianie (m.in. za sprawą jednego z najsłynniejszych psychiatrów i twórcy psychoanalizy Zygmunta Freuda). Czym są sny? Choć współczesna nauka jest w stanie udzielić odpowiedzi na wiele pytań związanych z marzeniami sennymi, to niektóre obszary ludzkiego mózgu wciąż pozostają dla badaczy tajemnicą. Zacznijmy jednak, od tego, co wiemy na pewno (lub mamy poważne podstawy, by podejrzewać, że tak właśnie jest). Sen jest niezbędny do życia – to fakt, któremu trudno zaprzeczyć. Już po kilkudziesięciu godzinach bez snu człowiek staje się rozdrażniony i ma poważne problemy z koncentracją. Po kilku dniach dochodzą do tego takie objawy jak halucynacje, psychoza czy depersonalizacja. Chroniczna bezsenność wpływa na pogorszenie komfortu życia. Choć doskonale wiemy, że potrzebujemy snu, to nauka wciąż nie jest jednoznacznie wskazać, dlaczego tak się dzieje. Jedna z hipotez mówi o konieczności ugruntowania połączeń neuronowych, które powstały w ciągu dnia. Inna o konieczności „oczyszczenia” umysłu z nadmiaru bodźców. Jeszcze inni badacze są zdania, że sny to efekt zapotrzebowania organizmu na nieustanną stymulację. Żadna z powyższych hipotez nie została jednak potwierdzona w 100% przez środowisko naukowe.