 Obecnie rekrutacja na studia odbywa się drogą elektroniczną. Każda uczelnia wyższa posiada system rejestracji kandydatów (IRK, ERK, IR), za pomocą którego można się zarejestrować i aplikować na dany kierunek studiów. Po wynikach rekrutacji, które ogłaszane są na początku lipca, kandydaci muszą złożyć komplet wymaganych dokumentów w odpowiednim terminie. Początek lipca to czas oczekiwania na wyniki matur (jeśli jesteś tegorocznym maturzystą lub poprawiasz wyniki z któregoś przedmiotu), ale również moment, kiedy otwarte są rekrutacje na wszystkie krajowe uczelnie. Poniżej przedstawimy krok po kroku, jak szybko, prosto i bez problemu przejść przez proces rekrutacji na studia.  Jeśli do tej pory nie wybraliście jeszcze kierunku studiów, na który chcecie iść, teraz nadeszła na to pora. Wbrew pozorom, najłatwiejszym sposobem jest metoda eliminacji. Wiecie, jakie przedmioty zdajecie na maturze, odrzucacie więc wszystkie te kierunki, na które i tak nie dostaniecie się z powodów formalnych. Zostaje wam kilkanaście procent listy dostępnych kierunków, sprawa więc jest prostsza. Kolejnym sitem jest miejsce studiowania: stawiacie na całą Polskę, konkretne województwo czy tylko miasto zamieszkania? Na kolejnym etapie do głosu dochodzą wasze zainteresowania lub potrzeby rynkowe. Kiedy odrzucicie te kierunki, które nie są związane z waszą maturą, nie są dostępne na wybranym terenie i was nie interesują z powodów osobistych i praktycznych, prawdopodobnie zostaną wam dwa, góra trzy do wyboru. I to jest właściwa ilość do składania dokumentów, ponieważ zawsze warto mieć drugi wybór, gdyby na pierwszy nie udało się dostać, a posiadanie awaryjnego planu C nikogo jeszcze nie zabiło. Rekrutacje na wszystkie uczelnie prowadzone są w specjalnym systemie elektronicznej rekrutacji. Pierwszym krokiem w procesie jest założenie indywidualnego konta rejestracyjnego, dzięki któremu będziecie mogli nie tylko wprowadzić wasze dane do systemu informatycznego uczelni, ale przede wszystkim na bieżąco sprawdzać proces rekrutacji. Podczas pierwszego wypełniania rubryk należy podać dane osobiste i – jeśli już posiadacie – wyniki z egzaminów maturalnych. W innym wypadku można te dane wprowadzić później. Dane osobiste oznaczają tu wszystkie dane osobowe (takie jak numer dowodu osobistego lub paszportu) oraz informacje kontaktowe (adres zamieszkania/zameldowania, adres e-mail, telefon). Poza samymi wynikami maturalnymi w systemie rejestracji wymagane jest podanie rodzaju dyplomu (świadectwo maturalne, dyplom licencjata itp.), data jego wydania, nazwa szkoły itp. Na tym etapie załączacie pozostałe posiadane dokumenty (certyfikaty, dyplomy z olimpiad itd.). Należy uważnie przepisać wszystkie dane, bo pomyłka – szczególnie w procentach z egzaminu maturalnego lub ocenach dyplomowych – może przekreślić wasze szanse na pomyślne dostanie się na studia.