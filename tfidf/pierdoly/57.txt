Utworzone na kongresie wiedeńskim Królestwo Polskie dawało nadzieję na choć częściową niezależność i namiastkę niepodległości dzięki konstytucji. Jednakże łamanie praw oraz represje wobec polskich obywateli doprowadzały do tworzenia tajnych organizacji patriotycznych, a w końcu do wybuchu powstania, które miało przywrócić Polsce niezależność. Do sukcesu powstania listopadowego oprócz powodzenia w walkach, potrzebne były skuteczne działania dyplomatyczne i pozyskanie wsparcia międzynarodowego, które mogło wywierać presję na Rosję, zmuszając ją do ustępstw. Zanim wybuchło powstanie listopadowe: Królestwo PolskieGdy w 1815 roku po klęsce Napoleona Bonaparte obradowano w Wiedniu nad nowym porządkiem świata, zapadały tam decyzje, które miały zmienić sytuację polityczną w Europie na najbliższe 100 lat. Na czele nowego ładu stały Rosja, Austria i Prusy. W Europie po długim okresie wojny decydowano o kształcie nowych granic kontynentu. Księstwo Warszawskie zostało zlikwidowane, tereny Wielkopolski oddano Prusom, które utworzyły z niego Wielkie Księstwo Poznańskie. W ręce Prus dostały się również Gdańsk i Toruń. Wieliczka oddana została Austrii, a Kraków uzyskał status Rzeczpospolitej Krakowskiej, będąc jednocześnie pod kontrolą trojga zaborców. Na pozostałych ziemiach utworzono Królestwo Polskie, będące w unii personalnej z Rosją. Królestwo oficjalnie zostało proklamowane 20 czerwca 1815 roku. Nowe państwo potrzebowało konstytucji, która miałaby za zadanie uporządkować i unormować trudną sytuację. Po dwóch latach okupacji przez wojska carskie, państwo było w fatalnym stanie finansowym, realne stało się widmo bankructwa. Kryzys gospodarczy pogłębiały ciągłe rekwizycje na rzecz wojska. Pełnomocnictwo do spisania nowej konstytucji otrzymał książę Adam Czartoryski, przyjaciel cara oraz polityk sprawujący wcześniej funkcję ministra spraw zagranicznych Rosji. Dokument kładł nacisk na swobodę i gwarancje wolności obywatelskich, ustalono zasady odpowiedzialności ministrów. Wprowadzony został urząd namiestnika królestwa, utworzono ministerstwa (wojny, wyznań religijnych i oświecania publicznego, sprawiedliwości, spraw wewnętrznych i policji oraz przychodów i skarbu). Zadeklarowane zostało niezawisłe sądownictwo. Z inicjatywy cara, narzucono zapis o nierozerwalności Królestwa i Rosji osobą władcy.