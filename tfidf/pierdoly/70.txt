Biegunka jest to zjawisko częstego oddawania stolca, który zwykle jest płynny. Może trwać od kilku godzin do nawet kilku dni. Najczęstszym powodem biegunki jest zatrucie pokarmowe, jednakże istnieje cały szereg przyczyn tej męczącej przypadłości. Biegunkę wywołują wirusy oraz bakterie. Jest to naturalny mechanizm obronny organizmu przed patogenem – w przebiegu infekcji organizm próbuje zwalczyć zarazki, prowadząc naturalną detoksykację. Podczas biegunek spowodowanych infekcjami występują zwykle także wymioty oraz gorączka. Innym powodem występowania biegunki jest nadwrażliwość jelit na przyjmowane pokarmy. Ta przyczyna charakteryzuje się brakiem występowania nudności i zwykle pojawia się na krótko po przyjęciu pokarmu, który podrażnia jelita. Przykre i uporczywe biegunki mogą być spowodowane również alergią na pokarm. W takich sytuacjach mamy zwykle do czynienia z równocześnie występującymi objawami nadwrażliwości organizmu, takimi jak wysypki skórne, wodnisty katar czy też skurcze oskrzeli. Biegunka może także zostać wywołana na skutek zażywania leków, jako ich działanie niepożądane. Niemal wszystkie leki charakteryzują się skutkami ubocznymi w postaci biegunek. Najczęściej jednak, biegunkę wywołuje długotrwała antybiotykoterapia. Podstawą leczenia biegunki u dorosłych jest zachowanie równowagi wodno-elektrolitowej. Dbajmy zatem, by nie doprowadzić do odwodnienia organizmu. Pomocne będą elektrolity, które można zakupić w aptece. Zawierają one niezbędne składniki, które w dużych ilościach są tracone przez organizm. Dodatkowo, produkty elektrolitowe mogą zawierać glukozę – łatwo przyswajalny cukier, który stanowi podstawowy składnik energetyczny organizmu. Warto zaopatrzyć się w opakowanie elektrolitów i zachować je w domowej apteczce. Biegunkę możemy leczyć farmakologicznie. Lekiem na biegunkę u dorosłych jest loperamid, który dostępny jest w aptece bez recepty. Substancja ta znacznie spowalnia perystaltykę jelit, dzięki czemu biegunka zostaje zahamowana. Loperamid powinien być stosowany jedynie doraźnie, ponieważ opóźnia wydalenie patogennych drobnoustrojów oraz nie rozwiązuje problemu przyczyny biegunki. W leczeniu biegunki stosujemy także leki rozkurczowe, gdy jednocześnie mamy do czynienia z bolesnymi skurczami. Przykładem popularnego leku rozkurczowego, który dostępny jest bez recepty, jest drotaweryna. Inne apteczne sposoby na biegunkę, to węgiel leczniczy oraz diosmektyt. Istnieje wiele domowych sposobów na biegunkę, które stanowią dobre uzupełnienie terapii lekami. Tradycyjnie biegunkę możemy leczyć za pomocą naparów ziołowych. Nagietek, rumianek oraz szałwia działają przeciwzapalnie oraz antyseptycznie. Mięta ma działanie rozkurczowe i łagodzi bóle brzucha występujące podczas biegunek. Likwiduje także wzdęcia. Podstawą leczenia biegunki domowymi metodami jest odpowiednia dieta. Podczas biegunki powinniśmy szczególnie dbać o przyjmowane pokarmy. Bezwzględnie przeciwwskazane jest zatem spożywanie alkoholu, kawy czy też napojów gazowanych.