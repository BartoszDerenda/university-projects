DW: Pani książka zatytułowana „Matka. Anna Politkowska. Życie w imię prawdy” została właśnie wydana w Niemczech. Jak i kiedy zdecydowała się pani ją napisać? Wiera Politkowska*: Przez lata nasza rodzina była świadoma, że wiedza na temat pracy mojej matki – o tym, jak przebywała w Czeczenii i o czym pisała – jest spora. Ale jednocześnie niewiele było wiadomo o jej życiu osobistym. Życie mojej matki to nie tylko praca, to była też druga strona, o której prawie nikt nie wiedział. I często rozmawialiśmy o tym, że byłoby dobrze, gdyby ktoś z nas opisał właśnie tę drugą stronę. Kiedy zaproponowano mi napisanie książki, od razu się zgodziłam. To jaka była pani matka? – Była trudną osobą, ale też zwykły człowiek nie byłby w stanie wykonywać i znosić takiej pracy. Miała dość skomplikowany charakter, który przejawiał się zarówno w pracy, jak i w rodzinie. Mój brat i ja często doświadczaliśmy jako dzieci, że nasza matka miała bardzo jasny pogląd na to, jak powinno się potoczyć nasze życie. Nasza edukacja była dla niej bardzo ważna. Oczywiście nie obyło się bez naszych protestów, ponieważ byliśmy nastolatkami i chcieliśmy robić inne rzeczy. Co myślała pani o pracy mamy w gazecie „Nowaja Gazieta”? Wspierała ją pani? – Na początku lat dziewięćdziesiątych byłam jeszcze dzieckiem, a potem nastolatką. Byłam wtedy bardziej zajęta własnym życiem i nie zwracałam większej uwagi na jej pracę. Pod koniec lat dziewięćdziesiątych i na początku dwutysięcznych moja matka zaczęła aktywnie angażować się w sprawy Czeczenii. Wtedy pojawiły się pierwsze problemy związane z jej bezpieczeństwem. Miała pełną świadomość tego, co robi. Wpływ jej pracy na nas w tamtym czasie polegał głównie na tym, że omawiała z nami kwestie bezpieczeństwa i namawiała nas do zachowania ostrożności. W książce pisze pani, że matka spodziewała się śmierci... – Tak, to zaczęło się po śmierci jej kolegi Jurija Szczekoczichina. Został otruty. Po tym zdarzeniu moja matka zaczęła mówić w dość dziwny sposób o tym, że byłaby to piękna śmierć, jeśli i ona – jeśli taki będzie jej los – zostałaby zabita w taki sam sposób. Powiedziała, że byłoby miło, gdyby był to bukiet róż posypany trucizną. Przyjęłaby go, wzięła głęboki oddech i umarła w tak piękny dla kobiety sposób. Ale mówiąc poważnie, zdarzały się poważne rozmowy o tym, jak chce być pochowana, co zrobić, gdy umrze, gdzie w domu są wszystkie dokumenty i pieniądze. Oczywiście nie zdarzało się to często, ale był to poruszany w domu temat. Pani książka została najpierw opublikowana we Włoszech, następnie w Finlandii, a teraz w Niemczech. Czy planowane jest wydanie w języku rosyjskim? – Na razie nie. Po pierwsze, myślę, że ta książka prawdopodobnie nie zdobyłaby znaczącej publiki w Rosji. Po drugie, bądźmy szczerzy: to, co dzieje się obecnie w Rosji, absolutnie nie jest spójne z treścią książki. Oczywiście pewna część ludzi w Rosji może być zainteresowana jej przeczytaniem, ale nie jest to jeszcze odpowiedni moment. Może kiedyś.