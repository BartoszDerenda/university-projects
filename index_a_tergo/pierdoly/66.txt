Z całą pewnością wszyscy kojarzymy pustynię jako miejsca, w których jest nieznośnie sucho i gorąco. Zapewne też wyobrażamy sobie je jako ogromną przestrzeń pełną wydm, piasku i właściwie niczego więcej. Od czasu do czasu na horyzoncie pojawi się ledwo widoczne uschnięte drzewko czy kaktus. Tylko zaraz… czy to nie fatamorgana? Czas jednak obalić kilka mitów na temat pustyni. Zacznijmy od początku, co to jest pustynia? Jak powstały pustynie? Na pewnych terenach woda paruje znacznie szybciej, niż jest dostarczana. W takich warunkach wysychają rzeki czy nawet morza! Takie miejsca stają się coraz bardziej nieprzyjazne do życia. Ale czy na pewno? Myślę, że spotkamy tam mimo wszystko znacznie więcej organizmów, niż możemy się spodziewać. Trzeba wiedzieć, że na pustyni zdecydowanie nie zawsze leje się żar z nieba. Zazwyczaj występują tam silne wiatry. Dodatkowo cechują się one dużymi dobowymi wahaniami temperatury. Oznacza to, że na wielu pustyniach w dzień będzie nam okropnie gorąco, ale w nocy zdecydowanie pożałujemy, że nie mamy przy sobie zapasowych kilku koców. Obszary pustynne spotkamy na każdym kontynencie. Z tego powodu warunki, jakie na nich panują, różnią się  zdecydowanie w zależności od miejsca ich występowania. Są one często odbiciem ich położenia geograficznego. Na przykład pustynie polarne są zimne, suche i skaliste – zdecydowanie nie wygrzejemy się tam na ciepłym piasku. Pustynie wcale nie są puste i niezamieszkałe. Więcjak wygląda życie na pustyni? Oczywiście nie znajdziemy tam gęstych lasów pełnych różnorodności. Jednak to nie znaczy, że nie istnieją rośliny pustynne. Aby przeżyć na takim terenie, wszystkie organizmy żywe musiały się przystosować do surowych warunków tam panujących. Większość z nich wykształciła specjalne struktury lub metody na radzenie sobie z wysoką temperaturą lub brakiem wody czy pokarmu. Oczywistym najlepszym przykładem rośliny na pustyni jest kaktus. Kiedy w końcu spadnie deszcz, organizm ten bardzo szybko stara się zmagazynować wodę w swoich mięsistych pniach. Z tego względu mógłby stać się łatwym łupem dla wielu zwierząt szukających wody. Na szczęście posiada kolce, które skutecznie chronią go przed niechcianymi gośćmi. Inne rośliny próbują odmiennych strategii. Inwestują całą swoją energię w ogromne systemy korzeniowe, by pobierać cenny płyn z głębin ziemi. Na przykład krzew jadłoszynu wytwarza korzenie mierzące nawet 30 metrów długości! Interesujące są także inne przystosowania roślin do braku wody. Niektóre z nich potrafią w takich warunkach wydzielać dodatkowe toksyny. Skutecznie zatruwają one najbliższe otoczenie i uniemożliwiają rozwój innych roślin w pewnej odległości lub odstraszają zwierzęta. W ten sposób takie rośliny zdobywają pewien teren i jego zasoby – wodę i sole mineralne – na własność, co pozwala na ich bezpieczny wzrost bez nieproszonych gości. Są również momenty, kiedy pustynia zmienia się w prawdziwą łąkę pełną życia. I to nie tylko w miejscach, gdzie występują oazy! Tuż po deszczu nasiona wielu roślin kiełkują. Niektóre z nich potrafią trwać w uśpieniu przez dziesiątki lat i tylko czekać na kroplę życiodajnej wody.