Rydze to grzyby jadalne, które są uważane za jedne z najsmaczniejszych grzybów - zwłaszcza duszone w maśle. Cechą rozpoznawczą rydzów jest ich pomarańczowy kolor, dzięki czemu można je łatwo znaleźć w lesie. Niestety, rydze można pomylić z łudząco do niego podobnymi grzybami trującymi - mleczajem wełnianką i olszówką. Sprawdź, jak wygląda mleczaj rydz, jak go odróżnić od grzybów trujących i co można z niego przyrządzić. Mleczaj rydz (lactarius deliciosus), inaczej rydz smaczny lub prawdziwy, to grzyb jadalny, który jest jednym z najbardziej pożądanych grzybów. Jednak rydza nie ceni się ze względu na właściwości i wartości odżywcze, gdyż składa się głównie z wody i zawiera niewielkie ilości wartościowych składników (w sporych ilościach zawiera jedynie prowitaminę A, czyli beta-karoten, dlatego jest pomarańczowy). Rydz jest nieodłącznym elementem tradycyjnej kuchni polskiej ze względu na swój wyborny smak i wyjątkowy, niemal owocowy zapach. Oprócz mleczaja rydza, w lasach można spotkać także mleczaja późnojesiennego (Lactarius salmonicolor), mleczaja zmiennego (Lactarius semisanguifluus), mleczaja czerwieniejącego (Lactarius sanguifluus) i mleczaja świerkowego (Lactarius deterrimus Groger). Wszystkie te grzyby również są jadalne. Mleczaj rydz - jak wygląda? Jak rozpoznać rydza? Rydz rośnie w Polsce od sierpnia do listopada w lasach i młodnikach (młodych drzewostanach) iglastych (zwłaszcza świerkowych), na piaszczystych glebach. Kapelusz rydza, o średnicy 4-10 cm, początkowo jest płaski, wypukły, z czasem staje się wklęśnięty, lejkowaty. Zwykle przybiera kolor pomarańczowy, łososiowy lub czerwonawy. Jego cechą charakterystyczną są koncentryczne ciemniejsze pręgi. Brzeg kapelusza jest podwinięty, a u starszych egzemplarzy dodatkowo falisty. Blaszki rydza zwykle są ciemnopomarańczowe, gęste i wychodzą nieco na niski (3-5 cm) trzon, który jest jaśniejszy od kapelusza, z charakterystycznymi płytkimi pomarańczowymi jamkami. Po jego przełamaniu można zobaczyć puste wnętrze (u starszych osobników). Cechą rozpoznawczą rydza jest to, że po uszkodzeniu wydziela pomarańczowe mleczko (stąd nazwa mleczaj), które przypomina sok z marchewki i po kontakcie z powietrzem zielenieje.