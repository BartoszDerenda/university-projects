Za jeden z ważniejszych punktów zawartych w nowej ustawie zasadniczej uznać można gwarancję istnienia narodowego wojska polskiego, które posługiwało się językiem polskim i symboliką narodową. Dowodzenie oraz dysponowanie awansami były jednak w kompetencjach monarchy. Na mocy rozkazu cara, głównodowodzącym został jego starszy brat wielki książę Konstanty. Tuż przed wyjazdem z kraju zastanawiano się, komu przypadnie rola namiestnika w Królestwie. Powszechnie uznawano, że zadanie to zostanie powierzone księciu Adamowi Czartoryskiemu, tym większe było zaskoczenie, gdy stanowisko to objął generał Józef Zajączek. Car potrzebował osób, które nie będą zbyt aktywne politycznie, a zarazem zgodzą się wykonywać jego wolę. Aleksander I rozpoczynał rządy zapewniając o przestrzeganiu nowych praw. „Co zamierzyłem – dokonam”. Początkowo nic nie wskazywało na to, że miałyby to być obietnice bez pokrycia, choć już na początku zwlekał on ze zwołaniem pierwszego sejmu, opóźniając go o dwa i pół roku. Powstanie listopadowe: przyczynyJuż podczas pierwszych obrad uwidoczniły się różnice między reprezentantami społeczeństwa polskiego, a carskimi poplecznikami. Działający w sejmie pod przewodnictwem braci Niemojowskich kaliszanie, marzyli o pełnoprawnej opozycji sejmowej względem cara. Chcieli w ten sposób stać na straży zagrożonych swobód. Do otwartego konfliktu politycznego doszło podczas obrad sejmu roku 1820. Zaniepokojeni wprowadzeniem cenzury oraz rozbudową tajnej policji carskiej posłowie zbojkotowali projekt statutu senatu. Car na skutek ich działań zaczął wycofywać się z obietnic utrzymania konstytucji i statusu Królestwa. Koła patriotyczne, widząc jego zachowanie oraz ograniczanie swobód, rozpoczynały przygotowania do zbrojnego powstania. Tajne organizacje, najczęściej studenckie pojawiały się w kraju w coraz większej liczbie, a ich niezależny charakter oraz patriotyczne i niepodległościowe ukierunkowania były solą w oku carskich służb. W 1823 roku represję dotknęły Uniwersytetu Wileńskiego: z uczelni usunięto Joachima Lelewela, przeprowadzono aresztowania studentów (wśród zatrzymanych był m.in. Adam Mickiewicz). Następnie odwołany został kurator Uniwersytetu, książę Adam Czartoryski, a Stanisław Potocki został usunięty ze stanowiska Ministra Oświaty. Społeczeństwo, które do tej pory zachowywało neutralność i chyba akceptowało panujący status&nbsp;quo, zmieniło nastawienie. Spiski zaczęły rozciągać się na armię. Gdy po powstaniu dekabrystów, śledztwo tajnej policji doprowadziło do powiązań spiskowców z warszawskimi organizacjami, nowy car Mikołaj I zażądał dla spiskowców surowych kar. Rząd tzw. kongresówki bronił się panującym w kraju kodeksem prawnym oraz konstytucją, która gwarantowała niezależne sądownictwo. Sejm powołał specjalny trybunał, który miał osądzić podejrzanych. Śledztwo zostało umorzone w 1829 roku ze względu na brak winy oskarżonych w świetle kodeksu Królestwa. Car zareagował wściekłością, rozwiązał trybunał, nakazał aresztowanie jego członków i unieważnił jego postanowienia.