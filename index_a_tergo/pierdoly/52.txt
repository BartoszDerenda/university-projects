Opieka nad noworodkiem sprawowana jest oczywiście przez rodziców lub opiekunów. Zajmowanie się maluszkiem wymaga jednak pewnych umiejętności, udzielania kluczowych wskazówek oraz kontroli. W celu wsparcia rodziców, po powrocie mamy z dzieckiem ze szpitala, odbywają się wizyty położnej środowiskowej. W ciągu 6 tygodni życia dziecka NFZ refunduje do 6 wizyt patronażowych u noworodka. Pierwsze tygodnie są bowiem bardzo istotne dla rozwoju maluszka, a rodzice potrzebują wsparcia w zakresie jego pielęgnacji i umiejętności odpowiadania na jego potrzeby.<br /><br />Położna podczas wizyt kontroluje wagę niemowlaka, a przede wszystkim jej przyrost, jak również stan skóry dziecka oraz kikut pępowiny. Odwiedziny położnej są dedykowane również mamie, która po porodzie wymaga kontroli o charakterze ginekologicznym, a po cięciu cesarskim również sprawdzenia procesu gojenia się blizny. Ważną częścią podczas tego typu wizyt są problemy dotyczące karmienia piersią. Właściwa technika pszystawiania, czas spędzony przez malucha przy piersi, odbicie po każdym karmieniu znacząco wpływają na dalszy rozwój dziecka. Niekiedy karmienie piersią przysparza wielu problemów, a w pierwszych dniach jest bardzo bolesne, głównie ze względu na poranione brodawki sutkowe. Z czasem jednak maluszek i mama potrafią się ze sobą świetnie zsynchronizować. Oczywiście jeśli dziecko karmione jest mlekiem modyfikowanym położna również udzieli kluczowych informacji. Są bowiem sytuacje kiedy karmienie piersią jest niemożliwe lub mama nie chce karmić. Nie mniej jednak według zaleceń specjalistów niemowlę do 6. miesiąca życia powinno być karmione wyłącznie piersią. Mleko matki dostarcza dziecku najlepszych jakościowo i najlepiej dobranych składników odżywczych, witamin, kwasów omega, minerałów, a także przeciwciał.<br /><br />W pierwszych dniach noworodka konieczna jest również zmiana pieluszki przed każdym karmieniem. Przewijać noworodka należy często, aby kontrolować ilość oddanego moczu oraz stolca. Wszelkie nieprawidłowości należy zgłaszać położnej. Pozwoli to wyłapać problemy związane z rozwijającym się dopiero po porodzie przewodem pokarmowym maluszka. W końcu w życiu płodowym dziecko żywiło się za pomocą pępowiny i wszelkie potrzebne składniki pozyskiwało od mamy.<br /><br />Ważna jest również <strong>opieka lekarska nad noworodkiem</strong>. Przychodnię do której będziemy uczęszczać z dzieckiem wybieramy jeszcze w szpitalu. Tam też zostaje wysłana przez szpital karta szczepień dziecka. Wybór konkretnego lekarza może nastąpić później. Pierwsza wizyta z dzieckiem u pediatry powinna nastąpić między 4. a 6. tygodniem życia. Lekarz ocenia wielkość ciemiączka, rozwój fizyczny i ruchowy dziecka, a jego wymiary umieszcza na siatce centylowej. Po badaniu ogólnym maluszek zostaje zakwalifikowany do pierwszego pozaszpitalnego szczepienia, które planowo powinno odbyć się po 6. tygodniu życia. Lekarz kieruje również na USG stawów biodrowych, celem wykluczenia ich dysplazji.