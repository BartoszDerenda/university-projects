Są to zwierzęta dość długowieczne – kawie żyją od 5 do 8 lat. Najdłużej żyjąca kawia na świecie miała 14 lat i 10 miesięcy. Kawie są bardzo wdzięcznymi stworzonkami i łatwo dają się oswoić. W pierwszych dniach po przybyciu zwierzęcia do domu powinniśmy dać mu chwilę wytchnienia i czas na zapoznanie się z nowym miejscem. W tym okresie możemy oczywiście przebywać w pobliżu klatki i rozmawiać z naszym nowym podopiecznym, jednak nie wyciągajmy go z klatki. Jak zwierzę już przyzwyczai się do naszej obecności, wówczas możemy próbować włożyć ręce do klatki tak, aby kawia domowa oswoiła się z naszym zapachem. Po pewnym czasie raczej na pewno nasz podopieczny da się już pogłaskać. Dopiero wówczas możemy brać zwierzę na ręce. Jeśli zbytnio się pospieszymy to świnka jedynie się wystraszy i straci poczucie bezpieczeństwa. Należy więc kawię oswajać stopniowo i spokojnie, a sukces mamy gwarantowany. Kawie wydają szereg różnorodnych dźwięków od mruczenia poprzez gwizdanie aż do furkania i wielu, wielu innych. Tego swoistego języka opiekun nauczy się dość szybko i doskonale będzie się orientować czy kawia domowa jest zadowolona czy wręcz przeciwnie. Może się też zdarzyć, że nasz zwierzak zacznie nagle skakać, kręcić się, biegać w kółko, słowem: szaleć. Jest to zachowanie zwane popcorningiem – oznacza, że nasza kawia domowa jest właśnie super szczęśliwa i super bezpieczna. Warto, aby klatka dla świnki morskiej miała porządną, plastikową kuwetę i ocynkowane pręty. Za minimalną długość klatki dla jednej świnki uznaje się taką o długości podstawy 80 centymetrów, ale im większa, tym lepsza. Jeśli jesteśmy opiekunem dwóch lub więcej kawii, wielkość klatki musi być odpowiednio większa (100 cm, 120 cm i tak dalej). Podstawowym wyposażeniem klatki dla kawii domowej są pojemniki na wodę i jedzenie. Do picia może służyć pojnik bądź miska. Na siano najlepiej przeznaczyć specjalny paśnik zawieszany na ścianach klatki lub podwieszany. Karmę uzupełniającą np. w postaci pelletu można wsypywać do metalowej bądź ceramicznej miseczki. Drugą w kolejności ważną rzeczą jest podściółka. Tutaj zdania są mocno podzielone a wybór produktów naprawdę spory: trociny, pellet różnego rodzaju, bawełniane podściółki, maty, dry bedy. Ostatnią kwestią jest legowisko i/lub domek. Kawie lubią miękkie materiały, więc z miłą chęcią wtulą się w polarowy kocyk lub pluszowe posłanko. Unikamy zabawek typu karuzele, drabinki, tunele.