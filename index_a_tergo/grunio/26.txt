W życiu świnki morskiej nie może zabraknąć odpowiedniej dawki rozrywki. Zwierzaki czerpią radość przede wszystkim z żerowania, eksploracji otoczenia i kontaktów społecznych. Warto stymulować kawie do naturalnych zachowań, dostarczając im atrakcyjne zajęcia. Możemy np. pochować część pożywienia w akcesoriach interaktywnych lub ukryć między elementami wyposażenia, by skłonić pupili do samodzielnego zdobywania smakołyków. Dla kawii domowej warto też przygotować specjalny, osłonięty wybieg na świeżym powietrzu. Możliwość zabawy w ogrodzie to dla gryzoni wspaniała atrakcja. Świnki morskie, jako zwierzęta społeczne, uwielbiają angażować się w kontakty z innymi przedstawicielami swojego gatunku. Najlepiej zatem utrzymywać je w dobranych parach lub małych grupach. Jeśli zależy nam na pogłębieniu relacji ze świnką morską, z pewnością powinniśmy spędzać z nią jak najwięcej czasu. Każdego dnia warto wygospodarować chwilę na zabawę z pupilem. Warto też jak najczęściej przebywać w pobliżu klatki gryzonia i przemawiać do niego łagodnym głosem. W przełamaniu barier i oswajaniu świnki morskiej pomóc mogą smakołyki. Wiele zwierzaków przepada za codziennymi rytuałami, np. związanymi z wyczesywaniem. Doskonałą metodą na nawiązanie nici porozumienia z gryzoniem bywa również trening. Dzięki niemu można nie tylko nauczyć świnkę morską prostych sztuczek, ale także poprawić komunikację ze zwierzakiem. Mamy nadzieję, że nasz artykuł artykuł rozwiał Wasze wątpliwości co do tego, jak opiekować się świnką morską. Tak właściwie to świnka zawsze była kawią, gdyż jej nazwa łacińska to Cavia porcellus. Przydomek “świnka” dostała poprzez luźne tłumaczenie jej nazwy gatunkowej z języka angielskiego: “guinea pig” (“świnka gwinejska”). Do tej pory naukowcy spierają się skąd w ogóle określenie “gwinejska”. Równie zastanawiający jest człon “morska”, gdyż powszechnie wiadomo, że gatunek ten z wodą nie ma za wiele wspólnego. Może dlatego, że naturalnie żyła w Ameryce Południowej, a do Europy została przetransportowana przez duże morze? Od 2015 roku według publikacji „Polskie nazewnictwo ssaków świata” oficjalną nazwą gatunkową tego zwierzęcia jest kawia domowa. W sklepach zoologicznych oraz w klinikach weterynaryjnych z powodzeniem funkcjonują obie nazwy.