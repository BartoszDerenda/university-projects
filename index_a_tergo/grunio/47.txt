Kuwetę należy wyłożyć ściółką, aby mocz zwierzaków mógł wchłonąć się w podłoże, a nie w futro świnki. Mamy tutaj spory wybór. Od wiórów drewnianych, trocin (nie powinny to być drobne trociny, które wpadają świnkom do oczu i drażnią nos, polecamy grubsze) po brykiety, pellety, żwirki drewniane (np. Super Pinio firmy Certech, Cat’s Dream firmy JRS itd.) lub granulaty słomiane, kukurydziane itp. Dodatkowo trociny czy pellet można przykryć warstwą, która zapobiegnie roznoszeniu się wiórków: tzw. drybedem (specjalny materiał, który przepuszcza mocz, a sam zostaje suchy), czy też matą łazienkową. Zarówno ściółkę, jak i drybedy czy maty należy oczywiście co kilka dni wymieniać. Zużyte wióry wyrzucamy, natomiast drybed, matę, czy inne tekstylne „meble” można prać w pralce – włożenie ich do woreczka ze starej poszewki zabezpieczy pralkę przed zabrudzeniem sierścią i resztkami siana. Nie powinno się natomiast na spód kuwety dawać gazet, które zjedzone przypadkiem mogą być przyczyną zatrucia. Nie wolno absolutnie ! używać żwirków silikonowych. Przypadkowe zjedzenie nawet kilku ziaren jest śmiertelne – taki żwirek puchnie i nieodwracalnie zatyka przewód pokarmowy świnki. Świnki, oprócz klatki, powinny codziennie mieć do dyspozycji przestrzeń do zabawy, czyli wybieg. Najszczęśliwsze będą, jeśli udostępnimy im do zwiedzania cały pokój. Oczywiście wszelkie rzeczy, które świnka może pogryźć (np. kable!) muszą być zabezpieczone. Jeśli z jakichś powodów nie możemy wypuścić zwierzątek luzem – zapewnijmy im przed klatką dodatkową, ograniczoną przestrzeń, z której będą mogły samodzielnie korzystać według potrzeb. Nie skazujmy ich na siedzenie w klatce przez cały dzień. Po pierwsze – świnka biegająca jest zainteresowana otoczeniem, łatwiej nawiązuje kontakt z domownikami; po drugie – siedzenie w klatce i brak ruchu może sprzyjać otyłości, a co za tym idzie – powodować choroby.