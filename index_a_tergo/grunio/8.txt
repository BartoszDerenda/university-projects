Jako że świnki morskie bardzo szybko się rozmnażają, to powinno się wybierać osobniki tej samej płci. Zawsze można też wykastrować zwierzę, aby uniknąć problemu z niekontrolowanym zapłodnieniem. Ciąża nie wpływa korzystnie na samicę, przyczynia się do rozmaitych problemów zdrowotnych. Jeśli ktoś decyduje się na dwa samce, to konieczne jest zapewnienie im wystarczającej przestrzeni, bo w zbyt małej klatce dochodzi do przepychanek i konfliktów. Można jednak zaradzić sporom o podłożu terytorialnym, wystarczy, że każdy osobnik będzie miał swoją przestrzeń. Normalnym zjawiskiem jest też to, że świnki nie nawiążą od razu dobrego kontaktu. Czasem zajmuje to nawet kilka tygodni, do tego czasu mogą przejawiać względem siebie agresję, ale raczej bez wyrządzania krzywdy. Najlepszym rozwiązaniem będzie zakup kaw domowych, które dobrze się znają i żyją w zgodzie. Świnka morska może być hodowana zarówno w mieszkaniu, jak i w ogrodzie, jeśli postawi się odpowiedni kojec. W drugim przypadku powinno się trzymać co najmniej trzy osobniki. Jeśli jednak ma się schorowaną kawię lub słabą, to należy zapewnić jej optymalne warunki do życia w domu. Trzymając świnkę na zewnątrz, trzeba wyposażyć się w odpowiedni domek, który będzie należycie chroniony przed niekorzystnymi czynnikami atmosferycznymi. Konieczne jest także stworzenie wielu miejsc, w których zwierzę będzie mogło się ukryć. Wybiegi na dworze najlepiej sprawdzą się od czerwca do sierpnia, gdy temperatura powietrza utrzymuje się w okolicach 20-25 stopni Celsjusza. Zwierzęta są podatne na udar cieplny, dlatego muszą przebywać w zacienionym miejscu. Ponadto wybieg trzeba osłonić od góry przed drapieżnikami.